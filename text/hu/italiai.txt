Az itáliai tyúk olaszországi tanyasi fajtáktól származó ellenálló parlagi tyúkfajta.
Háta és válla hosszú, széles, erős. Szárnya hosszú, erősen a testhez simuló. Farktollazat hosszú, telt, jól fejlett, széles tollakkal. Melltájéka széles, telt. Feje hosszúkás, de nem keskeny. Arca piros és tollmentes. Taraja szép, egyenesen tartott, vese alakú fűrésztaraj, 4-5 fogazattal. Léteznek rózsa típusú tarajjal rendelkező egyedek is. Toroklebenye kerekded, sovány. Füllebenye közepes nagyságú, ovális, fehér vagy krémszínű. Szemek nagyok, élénkek, vörösek. Csőre közepesen nagy, erős, gyengén hajlított, sárga vagy szarvszínű. Combok erősek. Csüd közepesen hosszú, finom csontozatú, sárga. Tollazata dús.
Színváltozatok: Aranyfogoly, ezüstfogoly, fogolyszínű, fekete, fekete-fehérpettyezett, sárga, sávozott, kendermagos, kék-fogolyszínű, kék-aranynyakú, gyöngyszürke-narancs, narancs, vörös nyerges, vörös, kék, fehér, fehér-fekete-sárga columbian, aranybarna-porcelánszínű, kék-fehérpettyezett, arany-feketepettyezett, arany-kékpettyezett, arany-fehérpettyezett, aranypikkelyes.
Erős, élénk, mozgékony, korán ivarérő fajta. Kotlási hajlama nagyon kicsi, mesterséges keltetés szükséges. Csibék mozgékonyak, vidámak, élénkek, könnyen nevelhetőek. Németországban, Magyarországon rendkívül népszerű, számos internetes oldalon megrendelhetőek tenyésztojások vagy napos csibék.