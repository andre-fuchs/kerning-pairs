Az 1978-as labdarúgó-világbajnokság volt a 11. világbajnokság, amelyet Argentínában rendeztek 1978. június 1. és 25. között. Argentínát 1966-ban választotta ki a FIFA házigazdának.
A 16 részt vevő válogatottat először négy 4 tagú csoportba sorsolták. Ezekből a csoportokból az első 2 helyezett juthatott a második csoportkörbe. Ennek végén a csoportmásodikok játszhattak a bronzéremért, a csoportelsők pedig a döntőbe kerültek.
A döntőben Argentína hosszabbítás után 3–1-re legyőzte Hollandiát, ezzel történetük során először diadalmaskodtak, emellett ők lettek az ötödikek (Uruguay, Olaszország, Anglia és az NSZK után), akik rendezőként győzni tudtak.
Argentínát a FIFA 1966. július 6-án választotta ki rendezőnek Londonban. Argentína mellett Mexikó jelezte rendezési szándékát, de később visszalépett, mert megkapta az 1970-es labdarúgó-világbajnokság rendezési jogát.
Ez volt az első alkalom, hogy több, mint 100 ország válogatottja vett részt a selejtezőkben. A kvalifikációk végén, nagy meglepetésre Anglia nem tudott sorozatban másodszor kijutni a világbajnokságra. Az angolokon kívül az Európa-bajnoki címvédő Csehszlovákia, valamint a Szovjetunió, Uruguay és Jugoszlávia sem jutott ki a tornára. Először szerepelhetett a világbajnokságon Irán és Tunézia, valamint Franciaország, Spanyolország és Magyarország 1966 után először jutottak ki a vb-re.
A torna előtt 2 évvel katonai puccs történt Argentínában, emiatt sok részt vevő válogatott, például Hollandia azt fontolgatta, hogy visszalép a tornától. Végül azonban minden válogatott feltétel nélkül részt vett a világbajnokságon. A holland válogatott akkori legnagyobb sztárja, Johan Cruijff egyes feltételezések szerint politikai okokból maradt távol, ám ezt később Cruijff cáfolta.
A világbajnokság lebonyolítása ugyanaz maradt, mint 1974-ben: a 16 részt vevő válogatottat először négy 4 fős csoportba sorsolták. A 8 továbbjutó csapatot a második fordulóban újra 4 fős csoportokba osztották. Ennek végén a 2 csoportelső a döntőbe jutott, a 2 csoportmásodik pedig a bronzéremért játszhatott. A tornán a házigazda argentin csapat mindig később játszotta a mérkőzéseit. Ennek az volt az előnye, hogy így tudta, mi lett a csoport másik mérkőzésének végeredménye, és így, ha lehetősége volt rá, taktikázhatott is. Ez a probléma előkerült a következő, spanyolországi világbajnokság előtt, majd a FIFA végül arról rendelkezett, hogy a soron következő világbajnokságokon az utolsó 2 csoportmérkőzést párhuzamosan rendezzék.
Az első forduló több meglepetést is hozott. Az egyik meglepetés az volt, hogy Lengyelország nyerte a 2. csoport küzdelmeit, miután először gól nélküli döntetlent játszott az NSZK-val, majd legyőzte Tunéziát és Mexikót is. Az NSZK csak az utolsó csoportmérkőzésén biztosította be a továbbjutást, ugyanis a 2. fordulóban ismét gól nélküli döntetlent játszott Tunéziával, majd az utolsó fordulóban 6–0-ra kiütötték a mexikói csapatot. Tunézia újoncként rögtön történelmet írt, ugyanis Mexikó 3–1-es legyőzésével ők lettek az első afrikai csapat, akik mérkőzést nyertek világbajnokságon.
A 4. csoportban is izgalmasan alakultak a mérkőzések. Itt Peru lett az első, a 2. helyre szorítva a végső győzelemre is esélyesnek tartott Hollandiát. A dél-amerikai válogatott legjobbja Teófilo Cubillas volt, aki először Skócia 3:1-es legyőzésekor duplázott, majd az Irán elleni utolsó mérkőzésen mesterhármast szerzett, ekkor Peru 4:1-re nyert. Rajta kívül a holland Rob Rensenbrink is lőtt 3 gólt ebben a csoportban, amikor Iránt az ő góljaival győzték le 3–0-ra. Skócia a Peru elleni vereség után először 1–1-es döntetlent játszott Iránnal, majd az utolsó fordulóban, egy már mindkét csapat számára tét nélküli mérkőzésen győzték le 3–2-re Hollandiát, ám ez is kevés volt a továbbjutáshoz. Az újonc Irán győzelem nélkül búcsúzott a tornától.
A legnagyobb meglepetés azonban a 3. csoportban történt, ugyanis arra senki sem számított, hogy Ausztria megelőzi Brazíliát. Míg Ausztria legyőzte Spanyolországot és Svédországot is (2–1-re és 1–0-ra), addig Brazília mindkét csapat ellen csak döntetlenre volt képes. Az utolsó csoportmérkőzésen Brazíliának győznie kellett az osztrák csapat ellen. Ez sikerült is, Roberto Dinamite góljával 1–0-ra győztek. Az első 2 helyen Ausztria és Brazília állt ugyanannyi ponttal és azonos gólkülönbséggel. végül több lőtt góljának köszönhetően Ausztria végzett a 3. csoport élén.
A legerősebb csoportnak az 1. csoportot tartották, ugyanis itt szerepelt az 1966 után ismét kijutó Magyarország, a házigazda Argentína, valamint Franciaország és Olaszország. A 2. forduló után már megvolt a 2 kieső, miután Argentína és Olaszország is legyőzte mind Magyarországot, mind Franciaországot. A 3. fordulóban már csak a csoportelsőség volt a kérdés. Az olasz csapat végül Roberto Bettega második félidő közepén szerzett góljával 1–0-ra legyőzte Argentínát.
Az A csoportban, ahol csak európai csapatok szerepeltek, Hollandia kezdett a legjobb, miután 5–1-re kiütötte Ausztriát. Itt Johnny Rep 2 gólt szerzett. Az 1974-es vb-döntő „visszavágóján” Hollandia 2–2-es döntetlent ért el az NSZK ellen, aki azelőtt gól nélküli döntetlent játszott az olasz válogatottal. A 2. fordulóban Olaszország 1–0-s győzelmet aratott Ausztria felett, így az utolsó forduló döntött a csoportelsőségről, egyben arról, melyik csapat jut a döntőbe, és melyik küzdhet a bronzéremért. Az első félidő 18. percében Ernie Brandts öngóljával az olasz csapat szerzett vezetést. A második félidőben Brandts jóvátette hibáját, ugyanis az 50. percben az ő góljával egyenlített az „Oranje”. 15 perccel a vége előtt Arie Haan is betalált, így 2–1-re módosult az állás a hollandok javára. Ez maradt az állás egészen a mérkőzés végéig, ez pedig azt jelentette, hogy Hollandia zsinórban másodszor jutott be világbajnoki döntőbe.
A B csoport főleg Argentína és Brazília küzdelméről szólt. Az első mérkőzésen Brazília Peru ellen győzött 3–0-ra, Argentína pedig Lengyelországot múlta felül 2–0-ra. A második fordulóban a csoport 2 esélyese 0–0-s döntetlent játszott egymással, így az utolsó forduló előtt mindkét válogatott 3 ponttal állt. A harmadik fordulóban először Brazília-Lengyelország mérkőzést rendeztek, ahol a „Seleção” 3–1-re győzött, így Argentínának minimum 4 gólos különbséggel kellett legyőznie a perui válogatottat. A félidei 2–0-s vezetés a végén még tovább nőtt, és végül az argentinok 6–0-ra lépték le a perui csapatot. A brazilok szerint valószínűleg csalás történt (ezt arra alapozták, hogy például a perui válogatott kapusa, Ramón Quiroga Argentínában született), ám mivel ez nem nyert bizonyítást, a brazilok kénytelenek voltak beletörődni, hogy „csak” a bronzéremért játszhattak. A bronzmérkőzésen végül a brazil válogatott hátrányból fordítva legyőzte Olaszországot, így a sokak szerint erkölcsi győztes Brazília szerezte meg a bronzérmet.
A döntő az egész tornához hasonlóan ellentmondásos volt. A holland csapat azzal vádolta meg a házigazda argentinokat, hogy minden apró trükköt elkövetnek, hogy késleltessék a mérkőzés kezdését, kizökkentve őket ezzel a nyugalmukból. Ilyen apróságok voltak, hogy például később jöttek ki, mint ahogy a mérkőzés eredetileg kezdődött volna, vagy René van de Kerkhof csuklószorítóját kifogásolták. A döntőt, többek között Mario Kempes 2 góljával, aki egyben a torna gólkirálya is lett, hosszabbítás után Argentína 3–1-re nyerte Hollandia ellen. Ezzel Hollandia egymás után második vb-döntőjét veszítette el, másodszor a rendező ország ellen (1974-ben az NSZK győzte le őket). Miután Hollandia elvesztette a döntőt, úgy döntöttek, nem vesznek részt a díjátadó-ünnepségen.
A világbajnokság kabalája Gauchito, egy argentin-mezbe és tipikus gaucho ruhába öltöztetett fiú volt.
