Karl Friedrich Schinkel (Neuruppin, 1781. március 13. – Berlin, 1841. október 9.) német klasszicista építész és festő.
Gilly építészeti főtanácsos alatt tanulta és gyakorolta az építészetet. 1803-ban Itáliába utazott, 1805-ben hazájába tért vissza. 1810-ben elkészítette Lujza porosz királyné mauzóleumának tervét. 1815-ben titkos építészeti főtanácsos lett, 1820-ban az építészet tanára az akadémián. 1816-ban építette Berlinben a Királyi Őrség épületét, azután a királyi színház újjáépítését fejezte be. 1819-ben építette a Várhidat, 1821-ben a nemzeti emléket a Kreuzbergen, 1824-ben a Werder-féle gót templomot. Ezen időszak fő műve volt az 1825–30 között épült Altes Museum. Schinkel készítette az előcsarnok falképeit is. 1832–35 között építette a régi építészeti akadémiát középkori motívumokkal, amelyeket többek között a potsdami Babelsberg kastélynál, a zittaui városházánál is alkalmazott. Összesen 83 építménye készült el. Meg nem valósult tervei közé tartoznak pl. az athéni Akropolisz királyi várrá való átalakításnak terve, a krími Orianda császári palota, II. Frigyes porosz király emlékének terve.
Felesége Susanne Berger (* 1784, Stettin; † 1861. május 27., Berlin), egy szczecini borkereskedő leánya volt, négy gyermekük született: Marie (* 1810), Susanne (* 1811), Karl Raphael (* 1813) és Elisabeth (* 1822).
Bokor József (szerk.). Schinkel, A Pallas nagy lexikona. Arcanum: FolioNET (1893–1897, 1998.). ISBN 963 85923 2 X 
