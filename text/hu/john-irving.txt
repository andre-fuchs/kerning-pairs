John Irving (Exeter, New Hampshire, 1942. március 2. –) kortárs amerikai író és Oscar-díjas forgatókönyvíró.
John Irving John Wallace Blunt, Jr. néven született, nevét vadászpilóta édesapjáról kapta. Édesanyja, Helen Francis Winslow, egy betegápoló azonban még Irving születése előtt elvált. A fiú nevét hatéves korában változtatták meg hivatalosan, amikor is örökbe fogadta őt mostoha apja, Collin F. N. Irving történelemprofesszor.
1961-től a Pittsburghi Egyetemen angol irodalmat tanult, majd 1962/1963-ban két félévet Bécsben töltött, ahol ötleteket merített első regénye megírására. Idejét az állatkertben és kávéházakban töltötte (mivel a szobájában túlságosan hideg volt), motorozott és elolvasta Günter Grass híres művét, A bádogdobot. Ez inspirálta őt első regénye megírására: A Setting Free the Bears 1968-ban jelent meg. Az egyetem elvégzése után egyetemi állást kapott Vermont államban.
Az áttörést íróként negyedik művével, a Garp szerint a világgal (1978) érte el, amely T. S. Garp író és feminista édesanyja történetét meséli el. Ezt követően feladta egyetemi tevékenységét és főállású író lett. Legnagyobb példaképének Charles Dickenst tekinti.
1985-ben megírta az Árvák hercege című regényt, amelynek fő motívuma az abortusz, és amely az 1999-es megfilmesítéssel hozta meg számára az igazán nagy sikert. A forgatókönyvet Irving maga írta, amiért Oscar-díjat kapott; a rendező a svéd Lasse Hallström volt.
Irving második házasságában él, az elsőből kettő, a másodikból egy gyermeke van. Felváltva él Vermontban és Torontóban.
Garp szerint a világ; ford. Bartos Tibor, utószó Abádi Nagy Zoltán; Árkádia, Bp., 1988
