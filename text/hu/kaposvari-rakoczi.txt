A Kaposvári Rákóczi FC magyar labdarúgócsapat Kaposvárról. Legjobb eredményét a 2007–08-as szezonban érte el, mikor a 6. helyen végzett. A csapat hivatalos mezszínei a zöld és a fehér.
1923. augusztus 15-én Ambrus János kaposvári pénzügy igazgatási díjnok és néhány más sportszerető ember alapította meg az egyesületet Rákóczi Sport Club néven. A csapat első labdarúgó-pályája a jelenlegi stadion helyén volt, amit csak „cukorgyári gödörként” emlegetettek. 1927-ben fúzióra lépett a Kaposvári Petőfi Atlétikai Clubbal és már 11 szakosztállyal működött tovább az egyesület Kaposvári Rákóczi Atlétikai Club néven. Azonban a nagy gazdasági világválság hatására a csapat egy jelentős része Dél-Amerikába távozott. Nem feledve gyökereiket, megalakították Buenos Airesben az argentin Rákóczit. A 30-as években a csapat a pécsi alosztály első vonalában szerepeltek. A háborús évek alatt, 1941-ben a csapat játékos lett a legendás hírű Avar István, aki hívására több jó képességű labdarúgó érkezett a csapathoz a kor egyik legkiválóbb csapatától a Nagyváradi AC-tól Erdélyből. A csapat Avar vezetésével az NB I kapujához érkezett, azonban mivel a klub legjobbját elvitték a frontra, a dédelgetett álom nem válhatott valósággá. A második világháborút követően a Rákóczit beolvasztották az újonnan létrehozott KDSK-ba. 1955-től a csapat neve Kinizsi lett, és a másodosztályban küzdött a minél jobb helyezésért. A csapat az 1970-es évek elején, immár a régi nevén, Mathesz Imre vezetésével ismét a feljutás közelébe került. 1975-ben a csapat bejutott az NB I-be, ahol Burcsa Győző duplájával 22000 néző előtt 2-0-ra verte a Budapesti Vasas csapatát. A Rákóczi 3 évet töltött el az élvonalban, Mathesz Imre menesztése után a csapat kiesett az első osztályból. A visszajutásra azonban csak 2 évet kellett várni, 1980-ban a dr. Puskás Lajos edzette csapat visszaküzdötte magát a legjobbak közé. A csapat balszerencséjére, ha a Diósgyőrt verte volna meg akkor a megszerzett pontjaival is benn tudott volna maradni az első osztályban. Ezt követően 1987-ben jutott fel még egyszer a csapat, amikor is sporttörténeti esemény szemtanúi lehettek a siófoki stadionba kilátogató nézők: 2 somogyi NB I-es csapat először játszott egymással (Kaposvár-Siófok 1-3).
Edzőkeringőt járt a Rákóczi a 21. század első éveiben. Keszei Ferenc fél évet volt a zöld-fehérek edzője, 2002 nyarán távozott a kaposváriak kispadjáról. A 2002/2003-as szezont Kovács Kálmán vezetőedzővel kezdte a csapat. A bajnoki szezon felénél 2003 januárjában ismét visszatért Keszei Ferenc Kaposvárra. A tavaszi nyitány vereséggel kezdődött, és újabb nyögvenyelős mérkőzések következtek. Az utolsó három mérkőzést már nem várta meg Keszei Ferenc edző, helyét Prukner László vette át. Rövid idő állt a rendelkezésére, de mindhárom meccsen győzelemre vezette a Rákóczit az U19-es csapat korábbi edzője.  A 2003 őszét jól kezdte a Rákóczi, a folytatás azonban nem sikerült túl jól, a csapat a 10. helyen zárta az őszt. Decemberre azonban jogerős lett az ítélet a csapat óvásának ügyében, így már a harmadik helyen volt a Rákóczi. Ekkor született az a döntés is, hogy nem csak az első kettő, hanem az első 4 csapat jut fel az NB I-be. A tavasszal a csapat nagyon jó formában játszott, és elérkezett 2004. május 15-e, a nagy nap, amire 17 éve (a csapat akkor volt utoljára NB I-es) vártak a drukkerek és a játékosok. A csapat a Szolnokot fogadta, és 2-0-s győzelmével ismét kiharcolta az első-osztályban való szereplés jogát.
A csapat 1987 után a legmagasabb osztályban az első meccset ismét a Vasassal játszotta, melyen 5000 néző előtt 3-2-re győzött. Az őszi szezon csúcspontja az volt, amikor az abban az idényben remeklő Fradit a Rákóczi telt ház, 7000 néző előtt 2-1-re megverte, elsőként a mezőnyből! Az idényben becsúszott néhány súlyosabb vereség, de az együttes becsületesen helytállt, és végül a táblázat 12. helyén zárta az évadot.
A csapat változatos őszt produkált, hol becsúszott egy hazai zakó, hol pedig egy-egy idegenbeli győzelem. Az együttes az őszt a tabella 12. helyén zárta. A tavasz kezdetét döntetlenek és vereségek jellemezték, március 25-én a Ferencváros elleni meccsen azonban egy nagy sorozat vette kezdetét: a Kaposvár a soron következő 5 meccsen veretlen maradt, ráadásul négyszer győzött is. Ezzel gyakorlatilag még 6 fordulóval a zárás előtt biztossá vált a bennmaradás, a játékosok pedig felszabadultan focizva a 7. helyig, minden idők legjobb kaposvári szerepléséig repítették az együttest.
A 2006-os őszt valószínűleg nem sok Kaposvár-drukker zárta a szívébe, hiszen a játékosok 17 meccsen mindössze 4 győzelmet arattak, a megszerzett 14 ponttal kiesőhelyen „teleltek”. Ekkor azonban a csapat vezetői – megőrizve hidegvérüket – nem küldték el az edzőt, hanem rendet téve a fejekben (és néhány játékos elküldésével) egy sosem látott tavasznak néztek elébe: A Rákóczi 13 meccsen nyolcszor nyert, háromszor ikszelt, és mindössze két vereséget szenvedett (a Debrecentől és a ZTE-től). A bennmaradás a pécs elleni, idegenbeli mérkőzésen vált biztossá, melyen a kaposváriak 0-2 után 3-2-re győztek! Sajnálatos, hogy néhány pécsi drukker a találkozó 85. percében a stadionon kívülről kővel dobálta meg a 400-500 fős vendégdrukker-tábort, melyből többen meg is sérültek. A CSAPAT – mert egy darabig így kell írni, csupa nagybetűvel – iszonyú mélyről felállva nagyszerűen teljesített tavasszal, és megismételve előző évi produkcióját, ismét a 7. helyen zárt.
A tavaszi sikercsapat együtt maradt, a lejáró szerződésű játékosok (Oláh Lóránt, Maróti Béla, Petrók Viktor, Kovácsevics Róbert és Pintér Attila) meghosszabbították kontraktusukat. 2007-ben pedig ismét 2 Somogy megyei NBI-es csapat szerepelt, mivel a Siófok is feljutott az élvonalba. A csapat néhány kisebb hullámvölgy kivételével, valamint két meghatározó játékos téli távozása ellenére (Dusan Vasziljevics Cottbusba, Szakály Péter Debrecenbe igazolt) egész évben megbízhatóan szerepelt, és az utolsó 5 meccséből négyet megnyerve végül az hatodik helyet szerezte meg a bajnokságban, mely a csapat történetének legjobb szereplése volt az élvonalban. Az együttes a kupában szintén fennállása legjobb eredményét produkálva az elődöntőbe jutott, ahol a Honvéd búcsúztatta. Az MLSZ felajánlotta az Intertotó-kupa indulást, azonban a vezetők a magas utazási költségek miatt ezt nem vállalták.
A kaposvári sikercsapat tagjai közül több meghatározó játékos távozott. Oláh Lóránt Debrecenbe , Pintér Attila Győrbe igazolt, Milinte Árpádot a Siófok igazolta le, míg Maróti Bélát a Honvéd szerezte meg.
Távozott a már-már szétválaszthatatlan Oláh-Alves csatárpáros másik tagja is: Andre Alves dos Santos Vlagyivosztokba került kölcsönbe, míg csapat- és honfitársa, Leandro da Silva oda is szerződött. Decemberben Alves a kölcsön lejárta után az FC Fehérvárban folytatta pályafutását, ahol Szakály Dénessel, korábbi csapattársával készülhetett. A téli felkészülési időszakban visszatért Kaposvárra Zsolnai Róbert, aki szervesen kivette a részét a csapat jó tavaszi szerepléséből. A 2008-2009-es évadot a Rákóczi a 9. helyen fejezte be.
Az új évad ismét változásokat hozott a csapat felállásában. Milinte Árpád a Siófok kiesése miatt visszatért Kaposvárra és Bank István és Maróti Béla is újra a Somogyi megyeszékhelyen rúgja a bőrt. A csapattól távozott Nemanja Obric aki a zöld fehér mezt a Crvena Zvezda uniformisára cserélte, míg Graszl Károly védő Siófokra távozott. Ezzel egy időben a belgrádi és kaposvári klub együttműködési szerződést kötött melynek értelmében a jövőben több szerb játékos is játéklehetőséget kaphat a Rákócziban. Az U19-es csapattól az első csapat keretébe kerül Balázs Benjamin, Kulcsár Kornél, Bőle Lukács, Major Ádám és Horváth Tamás. Az évad végén az addigi sikeredző, Prukner László a Fradihoz távozott.
Egy olyan szezon után ahol egy kis csapat nagy álmai végül nem teljesültek új erővel és lendülettel vághatott neki a csapat a felkészülésnek. Több játékos távozott többek között Oláh Lóránt, Máté Péter, Milinte Árpád, Kovács Zoltán, Grúz Tamás, Zahorecz Krisztián és még több kiegészítő ember akik nem feleltek meg a klub elvárásainak. Sisa Tibornak az előző évekhez hasonlóan új csapatot kellett építeni. Igazolni csak alacsonyabb osztályból sikerült. Kemény szezon elé néz a csapat, aminek nem lehet más a kitűzött cél, mint a bennmaradás.
A csapattól a kiesést követően távozott Selymes Tibor, az új vezetőedző Márton Gábor lett. Vele egy nem túl kiemelkedő, de a jövő ismeretében egészen elfogadható őszt pordukált a csapat, 15 meccsen 16 pontot gyűjtve, a 12. helyen, 5 pontra a kiesőzónától.Télen azonban nyilvánosságra került a csapat adósságának összege, és nem lett működtethető a klub az addigi körülmények között. Márton Gábort Prukner László váltotta a kispadon, és vele egy igen keserves tavasz  után az utolsó helyen végzett a csapat.
Nyáron kiderült, hogy nem kapja meg az NB3-as licencet a csapat, ezért sokáig a Somogy megyei 2. osztályra készült a volt NB1-es egyesület. Végül is egy MLSZ-határozat hatására sikerült kiharcolniuk a megye 1-es indulást! 2015-ben gyakorlatilag megszűnt a klub. A megye 1-ben mint Bene Ferenc Labdarúgó Akadémia néven indultak ezt a bajnokságot Pusztai László és Házi László vezetésével a téli szünetben 17 meccsen 15 győzelemmel és 2 döntetlennel veretlenül vezették, és végül bajnoki címet szerezve jutottak fel az NB3-ba.
2016-ban az Akadémia elnöke, Herczeg Erik alapította meg újra azt a Rákóczi FC-t mükődtető Kaposvári Labdarúgó Kft-t amely 2017-ben Artner Tamás vezetésével bronzérmes lett az NB3-as bajnokságban.
2017 decemberében a Kaposvári Rákóczi FC vezetősége vezetőedzőnek nevezte ki Waltner Róbertet akivel szárnyalt a klub és 2018 júniusában az Andráshida legyőzésével megnyerte a bajnokságot a csapat, kivívta az NB2-es indulást a magyar bajnokságban.
2018 őszi bajnokság végén 3. helyen állt a csapat. A 2018-2019-es szezon végén a csapat ezüstérmet szerzett a másodosztályban, így feljutottak az élvonalba.
