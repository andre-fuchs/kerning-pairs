
Robert Boyle (Írország, Lismore, 1627. január 25. – London, 1691. december 30.) angol fizikus és kémikus, a modern kémia előfutára. 1680-tól a londoni Királyi Természettudományos Társaság (Royal Society) elnöke.
Boyle egy sokgyermekes családban látta meg a napvilágot, apja, Richard Boyle (Cork első lordja) hetedik fiaként. Ez a polgárháborút kivéve tisztes megélhetést biztosított számára. Ifjúként egy tanítóval éveken át több európai országban is járt. Éppen Firenzében tartózkodott, amikor Galilei meghalt. Az ezzel kapcsolatos felhajtás felkeltette kíváncsiságát, és elkezdett Galileit és Galileiről olvasni. Ezen olvasmányok hatására kötelezte el magát a természettudományok kutatása mellett.
1653-ban John Wilkins meghívta az oxfordi egyetemre. Ott Wilkins ifjú pártfogoltját Hooke-ot alkalmazta asszisztensként. Hooke segítségével kitűnő légszivattyút szerkesztett (1659). Elsőként fedezte fel, illetve publikálta (1662), hogy a gázok térfogata fordítottan arányos a rájuk ható nyomással (ez az általános gáztörvény egy speciális esete, az ún. Boyle–Mariotte-törvény). Elsőként állított elő hidrogéngázt, 1671-ben. Boyle foszforról szóló leírásához 200 évig nem tudtak újat tenni. Ő alkotta meg a sav-bázis koncepciót és a modern laboratóriumi kísérletezés alapjait. Boyle londoni laboratóriuma volt az első tudományos kutatóintézet.
Munkássága az alkimistáktól Nobelhez és a Nobel-díjas kémikusok felé vezetett. Így vallott erről a kémiai Nobel-díjas Oláh György Életem és a mágikus kémia – Egy Nobel-díjas önéletrajzi gondolatai címmel a Nobel Centenáriumra megjelent művében:

Robert Laurel Crippen (1937. szeptember 11. –) amerikai űrhajós, az Amerikai Haditengerészet kapitánya.
A texasi Beaumontban született. Házas, három gyermek apja. 1960-ban végzett repülőmérnöki szakon a Texasi Egyetemen. Hamarosan az amerikai Haditengerészet Repülőtiszt-képző Programjának keretében kezdte meg a katonai pályafutását. 1962 és 1964 között pilótaként teljesített szolgálatot a USS Independence fedélzetén. Ezután az Edwards légitámaszpontra került, ahol részt vett egy berepülőpilóta képzésen. Tanulmányai befejezte után is itt szolgált tovább teszt pilótaként, egészen 1966 októberéig, amikor beválogatták az amerikai Légierő Emberes Földkörüli Laboratórium Manned Orbital Laboratory (MOL) programjába. 1969 szeptemberében lett űrhajós, de az első űrrepülésére a Space Shuttle program elindulásáig kellett várnia.
A másodpilótája volt a Space Shuttle űrrepülőgép első útjának (STS–1). További három alkalommal járt még az űrben, ekkor már a küldetések parancsnokaként. 1991 végén elhagyta a NASA űrhajóskötelékét.

Robert Edward Lee (Stratford Hall, Virginia, 1807. január 19. – Lexington, Virginia, 1870. október 12.) amerikai katonatiszt, hadmérnök, egyetemi rektor, az amerikai polgárháborúban a Konföderáció seregében tábornok, majd főparancsnok.
Lee a Virginia állambeli Westmoreland megyében található Stratfordban született gazdag ültetvényes család gyermekeként. Apja, Richard Lee a függetlenségi háború veterán lovastisztje volt, George Washington jóbarátja és három alkalommal Virginia kormányzója. Híres volt lovassági támadásairól, amelyeket a britek ellen intézett. Az anya, Ann Carter régi ültetvényes családból származott. Richard Lee többször ült börtönben rendezetlen adósságok miatt, 1813-ban elmenekült az Egyesült Államokból. Az anya szorgalommal nevelte gyerekeit takarékosságra, hitre. Fia az episzkopális egyház híve lett.
Lee 1825-ben beiratkozott a a New York állambeli West Point erődben működő Egyesült Államok Katonai Akadémiájára. A negyvenhat fős osztályban másodikként diplomázott 1829-ben. Híressé vált osztálytársa volt Joseph E. Johnston, aki később szintén belépett Konföderáció seregébe. Leet diplomaosztás után alhadnaggyá nevezték ki az amerikai hadsereg műszaki hadtestébe.
Szolgálatát Georgia államban, a Pulaski-erőd építésénél kezdte, majd 1831-ben a virginiai Monroe-erődbe került. 1837-ben főhadnaggyá léptették elő, majd Missouri államban szolgált, ahol részt vett a St. Louis-i folyami kikötő építésében, a Mississippi és a Missouri folyók szabályozásában. Századossá léptették elő.
1846 nyarán azt parancsolták neki, hogy keljen útra Mexikóba, mivel háború tört ki az USA és déli szomszédja között Texas hovatartozásáért. Feladatul hadiutak építését kapta. Lelke mélyén, bár mindig feddhetetlen jellemű volt, úgy West Pointban, mint a seregben, nem értett egyet ezzel a háborúval. Úgy gondolta, a két ország békésen is elintézhette volna vitáit. Különösen akkor rendült meg, mikor 1847. március 24-én végignézte Veracruz ágyúzását, ahonnan nem vonták ki a civileket. "A szívem meghasadt a lakókért. A katonákkal nem sokat törődtem, de szörnyű volt az asszonyokra és a gyerekekre gondolni"- írta.
1847 áprilisában a Cerro Gordói csata után őrnaggyá léptették elő, utána Contrerasnál, Churubuscónál és Chapultepecnél harcolt. 1852-től a West Point katonai akadémia igazgatója volt.
Az amerikai polgárháború kitörése után a Déli Konföderáció hadseregének főparancsnokaként kezdetben sikereket, látványos katonai győzelmeket ért el (Első Bull Run, a Hét napos csata, a második Bull Run, Chancellorsville). A polgárháború kitörésekor Leenek nem akadt méltó ellenfele az északi tábornokok közt, amíg meg nem jelent a hadszíntéren William Tecumseh Sherman és Ulysses S. Grant. Leenek kiváló hadvezéri adottságai voltak, gyorsan és helyesen tudott dönteni, ki tudta használni ellenfele hibáit, s hatékonyan tudta alkalmazni a rendelkezésre álló erőket. Lee kiválóan értett a harcászathoz, hadászati stratégiai elképzelései már szűkösebbek voltak, de egy kiváló stratégiai elképzeléssel előállt 1863-ban, mivel érzékelte, hogy az Amerikai Konföderációs Államok mind a hadra fogható katonákkal, mind anyagiakkal szerényebb mértékben rendelkeznek, ezért a fő hadszínteret Északra akarta áttenni, hogy katonáinak ellátását részben Északon biztosítsa, s Délen javuljon a közhangulat. Ez a stratégiai terv nem került megvalósításra. (Észak területeinek védelmére nagy gondot fordított Abraham Lincoln elnök, aki egyben az északi hadügy főparancsnoka volt.) Lee hibája az volt, hogy beosztott tábornoktársainál nem követelte meg saját helyes meglátásainak és parancsainak szigorú betartását. A Gettysburg-i csatánál nem parancsolta meg közvetlenül James Longstreetnek a parancsok mindenáron való végrehajtását. Kiváló hadvezéri képességei ellenére sem tudta megakadályozni a lényegesen erősebb ipari-gazdasági háttérrel, nagyobb tartalékokkal (élőerő, hadianyag, pénz) rendelkező északiak győzelmét a polgárháborúban. Sem katonáinak, sem a déli lakosságnak nem akart további szenvedést okozni, s 1865 április 9-én Appomattox Court House faluban Ulysses S. Grant északi altábornagy és vezénylő tábornok előtt letette a fegyvert. A fegyverletételi egyezmény magában foglalta, hogy az Észak-Virginiai hadsereg minden egyes tagja és tisztje mentes marad mindenféle bántalmazástól, vagy felelősségre vonástól, ameddig tartózkodnak az alkotmány és a törvények megszegésétől. Az egyezményt a két fél vezető tábornokai írtak alá.
Ennek ellenére egyes bosszúért lihegő, hajthatatlan északiak elvitatták Grant és tábornokai jogát a kegyelem gyakorlására, melyet egyedül az elnök birtokolt. Andrew Johnson ezért kegyelmi kérvények benyújtását követelte a Konföderáció vezető beosztású tisztviselőitől és katonai vezetőitől. Lee tehát kegyelemért folyamodott, de külön benyújtott kérvényének két példányát soha nem iktatták egybe, így adminisztratív okokból egyik sem számított érvényesnek. Leenek végül Jimmy Carter elnök adott kegyelmet az 1970-es években. Állampolgári jogait Gerald Ford elnök állította vissza 1975-ben. Az USA történetének egyik legnagyobb hadvezére volt. 1870-ben, 63 évesen érte a halál. Életében és halála után is mind a mai napig nagy tisztelet övezi.
1831-ben házasodott meg, Mary Anna Randolph Custist vette el. Hét gyermekük született: George Washington Custis, William H. Fitzhugh, Robert Edward, Mary, Annie, Agnes és Mildred.
Születésének évfordulója, január 19. törvényben rögzített emléknap az USA déli államaiban (Alabama, Arkansas, Florida, Georgia, Mississippi, Tennessee, Texas, Virginia).
Ez a szócikk részben vagy egészben  a   Robert E. Lee című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
John Keegan: Az amerikai polgárháború. Budapest; Akadémiai Kiadó, 2012. 532 p. ISBN 978 963 05 9203 1 Hadvezéri tevékenység a polgárháborúban lásd 465-481. p.
Földi Pál: Észak Dél ellen : az amerikai polgárháború : 1860-1865. Budapest; Anno Kiadó, 2005. 199 p. ISBN 963 375 383 X
↑ Gallagher: Gary Gallagher: Robert E. Lee and the Question of Loyalty (angol nyelven). University of Florida, The Samuel Proctor Oral History Program. (Hozzáférés: 2016. szeptember 8.)
↑ Guelzo: Allen Carl Guelzo, PhD: SSacred Trust Talks 2016 - Did Robert E. Lee Commit Treason? (english nyelven). Gettyburg Foundation. (Hozzáférés: 2016. október 8.)

Robert Leroy Johnson (1911. május 8. – 1938. augusztus 16.) amerikai bluesgitáros volt, az egyik leghíresebb delta blues zenész. Az 1936-37-ben kiadott dalai figyelemre méltó ének- és gitár-tudásról, továbbá dalszerzői képességről tesznek tanúbizonyságot. Mindössze 27 évet élt, így elég kevés dokumentum maradt róla.
Johnson számai, énektudása és gitárstílusa számos népszerű előadót ihletett meg, mint például Muddy Waters-t, a Led Zeppelin-t, Bob Dylan-t, a The Rolling Stones-t, Johnny Winter-t, Jeff Beck-et és Eric Clapton-t. Clapton így jellemezte Johnson-t:
Johnson az elsők között volt, akiket 1986-ban beiktattak a Rock and Roll Hall of Fame-be. A Rolling Stone magazin 2003-ban kiadott Minden idők 100 legjobb gitárosának listáján az ötödik helyre került, de a lista 2011-es újrakiadásán már csak a 71. helyre rangsorolták.
Robert Johnson a Mississippi állambeli Hazlehurst mellett, egy farmon született. Születési idejét nem lehet biztosan megállapítani. Az iskolai papírok, valamint halotti bizonyítványa 1909-et és 1912-t teszik meg születési évének, egyik sem említi az általánosan elterjedt 1911-et. Állítólag gyerekkora óta szenvedett attól, hogy a rasszista délen feketének született. Először Son House és Charlie Patton játékát próbálta utánozni, 1930 körül játszott is Son House-zal. További partnerei: Johnny Shines, Howlin' Wolf, Sonny Boy Williamson, Elmore James.
Csak 29 dalt vettek fel tőle, tizenhármat kétszer, így ma 42 dala ismert. A felvételek két alkalommal, 1936 novemberében, a Texas állambeli San Antonióban (egy hotelben), valamint 1937 júniusában, Dallasban (egy iroda hátsó szobájában) készültek. Köztük volt a "Come on in My Kitchen", a "Love in Vain", a "Sweet Home Chicago", a "Cross Road Blues", a "Terraplane Blues" és az "I Believe I'll Dust My Broom"; ezeket sokan feldolgozták.
Egy népszerű legenda szerint Johnson whiskeyébe egy féltékeny férj sztrichnint kevert. Ám a mérgezésből felépülhetett, és talán tüdőgyulladásban halt meg 1938. augusztus 16-án, a Mississippi állambeli Greenwoodban. Vannak feltételezések, melyek szerint szifiliszt kapott. Halálának valódi oka azonban mindmáig ismeretlen, halotti bizonyítványa szerint holttestét egyetlen orvos sem látta.
Egy másik legenda szerint Johnson eladta a lelkét az ördögnek a 61-es és a 49-es út kereszteződésében, a Mississippi állambeli Clarksdale-ben; sokan ezzel magyarázták, hogy nagyon rövid idő alatt vált nagyon rossz gitárosból nagyon jó gitárossá. A kereszteződés, amelyre Johnson hivatkozik, eléggé közel van ehhez. A történetet először Son House mesélte, de ezt Johnson egyetlen dala sem erősíti meg, a beszédes címek ellenére sem: "Me and the Devil Blues" (Én és az ördögi blues), vagy a "Hellhound on My Trail" (Nyomomban a pokol kutyája).
Johnsont gyakran nevezik minden idők legnagyobb blueszenészének, vagy a 20. század legfontosabb zenészének, de azok, akik először hallják felvételeit, némiképp csalódnak. Ez azért lehet, mert idegen tőlük az érzelmek ilyen fokú kifejezése, ami a Delta blues sajátossága, vagy mert a felvételek minősége nem mérhető a maiakéhoz. Johnson gitárjátéka nagyon ügyes, hangja viszont kissé éles volt.
Sokan kérdőjelezik meg Johnson eredetiségét. Nem ő találta ki a bluest, mivel már majd' ötven évvel azelőtt készültek blues-felvételek. Példaképe az utánozhatatlan Son House volt, aki mindenkinél (kivéve barátjánál, Charlie Patton-nél) többet tett a Delta blues stílusának meghonosításáért: száraz hangja és slide-os gitározása egy fémtestű gitáron egyedivé tette. De Johnson ehhez hozzáadta Skip James szeszélyességét és Lonnie Johnson jazzes stílusát. Néhány dalában csak névrokonát utánozza. Ismerte Leroy Carrt, aki akkoriban a legismertebb férfi bluesénekes volt, és néhány dalának ("Sweet Home Chicago", "I Believe I'll Dust My Broom") forrása a városi blues volt (Kokomo Arnold, Peetie Wheatstraw).
Johnson ezekből egy új hangzást dolgozott ki, ami közvetlen volt és ravasz. A "Sweet Home Chicago"-n hallható, ahogy a mély húrokon egy guruló, biztos kíséretet ad a dalnak. Előszeretettel játszott különleges dallamokat a magasabb húrokon, ahogy ez a "Walking Blues"-on is hallható. Együtt játszott a fiatal Howlin' Wolffal és Sonny Boy Williamson II-vel (aki állítólag ott volt a végzetes éjszakán, amikor Johnson megitta a mérgezett whiskeyt, és figyelmeztette is, hogy ne igyon a nyitott üvegből). Johnson saját mostohafiát, Robert "Junior" Lockwood-ot is tanította. Elmore James és Muddy Waters is mentorának vallotta őt. Ezek a zenészek és mások, akik az 1950-es években kialakították a Chicagoi bluest, mind az ő dalait játszották, csak elektromos erősítéssel.
Évekkel a halála után Johnson rajongói táborában már rockzenészek is jelen voltak, például Keith Richards és Eric Clapton. Amikor Brian Jones először mutatta be Richards-nak Johnson zenéjét, az azt kérdezte: „Ki az a másik ember, aki vele játszik?” Nem vette észre ugyanis, hogy csak Johnson van a felvételen. Clapton ezt mondta róla: „a legfontosabb blueszenész, aki valaha élt”. A Cream "Crossroads" című dala a "Cross Road Blues" feldolgozása, melyben Johnson állítólag eladja a lelkét az ördögnek. Bár az eredeti szöveg ("Standin' at the crossroads, tried to flag a ride" – "A kereszteződésnél álltam, jeleztem a kocsiknak") inkább stoppolásra utal. A Led Zeppelin The Lemon Song című dala ugyan Howlin Wolf „Killing Floor” című számára épült, de a középrésze Johnsonra utal a „Squeeze My Lemon” című betéttel. A „Travelling Riverside Blues” pedig állandó koncertszámuk volt.
Johnson felvételei folyamatosan beszerezhetőek azóta, hogy John Hammond rábeszélte a Columbia Records-ot a felvételek kiadására King of the Delta Blues Singers címmel, 1961-ben. Egy következő album, melyen Johnson összes fennmaradt felvétele rajta volt, még ugyanabban az évtizedben megjelent. Az 1990-es évek elején egy gyűjteményes CD-sorozat is megjelent Johnson dalaiból.
Eric Clapton (Love In Vain, Hell Hound On My Trail, 32-20 Blues, Steady Rollin' Man, If I Had Possession Over Judgement Day, Come On In My Kitchen, Kind Hearted Woman Blues, Milkcow's Calf Blues, Stop Breakin' Down Blues, Last Fair Deal Gone Down, Traveling Riverside Blues, Me And The Devil Blues, They're Red Hot, Little Queen Of Spades, When You Got A Good Friend, Walkin' Blues, Malted Milk, Sweet Home Chicago, From Four Until Late, Ramblin' On My Mind, Stones in My Passway, Terraplane Blues)
Keb' Mo' (Come On In My Kitchen, Last Fair Deal Gone Down, Kindhearted Woman Blues)
Rocky Lawrence (Love In Vain Blues, Milkcow's Calf Blues, Come On In My Kitchen, 32-20 Blues, Crossroads Blues, Me And The Devil Blues, Kind Hearted Women Blues, Phonograph Blues, Sweet Home Chicago, Terraplane Blues, Ramblin' On My Mind, I'm A Steady Rollin' Man)
John Hammond, Jr. (32-20 Blues, Milkcow's Calf Blues, Traveling Riverside Blues, Stones In My Passway, Crossroads Blues, Hellbound Blues [Hellhound On My Trail], Me And The Devil Blues, Walking Blues, Come On In My Kitchen, Preaching Blues, Sweet Home Chicago, When You Got A Good Friend, Judgement Day, Rambling Blues)
Pyeng Threadgill (Love In Vain Blues, Phonograph Blues, Last Fair Deal Gone Down, Milkcow's Calf Blues, When You Got A Good Friend, I Believe I'll Dust My Broom, Dead Shrimp, They're Red Hot, Sweet Home Chicago, Come On In My Kitchen, Ramblin' On My Mind)
Love in Vain: A Vision of Robert Johnson, Alan Greenberg, Stanley Crouch, Martin Scorsese, 1994, ISBN 0-306-80557-X
Robert Johnson: Lost and Found, Barry Lee Pearson, Bill McCulloch, 2003, ISBN 0-252-02835-X
Escaping the Delta: Robert Johnson and the Invention of the Blues, Elijah Wald, 2004, ISBN 0-06-052423-5
Hellhound on My Trail: The Life of Robert Johnson, Bluesman Extraordinaire, Robert Wolf, 2004, ISBN 1-56846-146-1
Robert Johnson, Mythmaking, and Contemporary American Culture, Patricia R. Schroeder, 2004, ISBN 0-252-02915-1
RL's Dream, a novel by Walter Mosely, 1995 ISBN 0-393-03802-5Magyar nyelvű önálló életrajzi könyv még nem jelent meg Robert Johnsonról. Nemes Nagy Péter 2000-ben megjelent "A blues nyomában" című kötetének egyik fejezetét Robert Johnsonnak szentelte.
Session for Robert J - DVD, Eric Clapton által feldolgozott Robert Johnson dalok 2004
A Coen-fivérek Ó, testvér, merre visz az utad? (O Brother, Where Art Thou?) című filmjében is található utalás Johnsonra. A 3 szökött fegyenc (George Clooney, John Torturro, Tim Blake Nelson alakítja) kocsijukkal felvesznek egy kereszteződésben álldogáló, fiatal, fekete gitárost, aki arra a kérdésre, hogy mi dolga itt a semmi közepén, azt válaszolja, hogy előző este itt találkozott az ördöggel és eladta neki a lelkét.
Az Odaát (Supernatural) című amerikai sorozat 2. évad 8. részében (Crossroad blues) is megjelenik halálának legendája, és két száma, a Hellhound on my Trail és a Crossroad Blues egy része is hallható benne.

Robert Anthony Plant, (West Bromwich, Egyesült Királyság, 1948. augusztus 20. –) angol énekes, dalszövegíró, a Brit Birodalom Érdemrendje (CBE) tulajdonosa.
A Led Zeppelin tagjaként lett híres. Ismert erőteljes zenéjéről, nagy hangterjedelméről és misztikus szövegeiről. John Bonham halála után szólókarrierbe fogott, melynek során sok fajta stílusirányzatban kipróbálta magát.
Robert Anthony Plant 1948. augusztus 20-án született West Bromwichban (Staffordshire), majd innen költözött be a család Kidderminsterbe. Édesapja építészmérnök, aki hamar eldöntötte, hogy egyetlen fiát Birminghambe íratja be gimnáziumba.
Robert több zenekarban is próbálkozott ez idő tájt.Énekelt a Black Countryban, a New Memphis Bluesbakersben, a Black Snake Moanban, a Delta Blues Bandben, a Crawling King Snakesben (először együtt John Bonhammel). Robert Plant végül átbotladozott a zenészkarrierjét hátráltató körülményeken és elindult a saját útján. 1966-ban egykori iskolatársával John Bonhammel megalapította zenekarát, a Band of Joyt.
1968 elején felléptek a Marquee-klubban Londonban és eljutottak Norvégiába, Tromsóba, az északi sarkkörön fekvő városba, ahol a helyi hotelben játszottak. A kiugrás azonban nem sikerült, így hamarosan feloszlottak, Bonham és Robert útjai rövid időre elváltak. Plant új zenekart hozott össze, a Hobbstwidle-t.
Ez volt az az egymásra találás, amely évtizedek múlva is hatással volt a rockzenére, és amely elindított egy legendás barátságot és alkotótársi kapcsolatot.
A Led Zeppelinben együtt töltött 12 évük és az 1990-es évekbeli közös munkáik, illetve szólólemezeik és mással készült albumaik összevetése azt sugallja: egymás nélkül olyanok, mint a félkarú óriás, mint a törött szárnyú madár. Együtt pedig "olyanok a színpadon, mint két lobogó örömtűz, mint két lángoló máglya!" - írta 1998-as turnéjuk egyik méltatója.
A Led Zeppelin tagja lett, amely még Yardbirds néven teljesítette a korábban lekötött skandináv turnét, azután pedig elkezdte saját pályafutását. Plant még ebben az évben, november 9-én megházasodott, majd rövidesen apa lett.
Robert a zenekarba kerülve rövid idő alatt tündökletes pályát futott be. A rockénekes archetípusa lett, a sztárok között is az egyik legnagyobb sztár. A zenekar légköre és a gyorsan jött szédületes sikerek szárnyakat adtak az egyébként sem gátlásos fiatalembernek.
A dupla DVD felvételeit nézve különösen szembetűnő, ahogyan Robert Plant "lábra kap", és ráérez az énekes-frontember szerepre.
A Dán Rádió koncertjén 1969-ben, még nyurga kamaszként téblábol a mikrofon előtt, egyik lábáról a másikra billen, lábujjhegyen tétovázik, a kezei folyton útban vannak. Az 1970 januári, Royal Albert Hall-beli koncerten már lényegesen oldottabb, de felszabadultnak, fesztelennek még ekkor sem lehet nevezni színpadi mozgását.
Az 1973-as Madison Square Garden-beli koncerten viszont már teljes fegyverzetében csillog a rockzene egyik legnagyobb hatású énekese. Azt még az ellenségei sem vonták kétségbe: a hangja egészen páratlan, az előadásmódja, az éneklés átéltsége, személyessége lenyűgöző. Ám ezt a rakás kivételességet még megfejelte lélegzetelállító megjelenése. A jól fésült és rendesen öltözött Beatles-ek után, a hibbantnak vagy magamutogató majomnak látszó, bármit magukra aggató 1970-es évekbeli rockerek között Robert Plant felhúzta feszes, a csípője csontját is alig takaró farmernadrágját, kigombolta virágos ingét - és a lábai előtt hevert a nőnemű koncertlátogató közönség. Megveszekedett utánzója, David Lee Roth, őrült igyekezetében, hogy Plant után betöltse a szexszimbólum megüresedett trónját, szinte egy komplett orális aktust lebonyolított egyik klipjében.
Különleges kisugárzására hamar felfigyelt a korabeli média, s a jelzők, amelyekkel teleaggatták őt, jól idézik azt az elragadtatást, amely megjelenését övezte: 
Plantet temperamentuma, személyisége is alkalmassá tette a zenekari frontember szerepkörre. Jó humorú, harsány, élénken gesztikuláló nagy mesélő, aki minden körülmények között hamar a társaság középpontjává válik. Érdekes módon a zenekarról készült képeken - leszámítva persze a koncertfotókat - inkább befelé forduló, elgondolkodó portré rajzolódik ki róla. Míg a "nagy hallgatag", az "emberkerülő remete" hírében álló Jimmy Page többnyire teli szájjal nevet, de legalábbis mosolyog a fotók túlnyomó többségén.
Robert Plant kivételes képességei és sokoldalúsága persze nem volt kuriózum ebben a zenekarban. Ennek ellenére (négyük szoros összetartozásán túl) pótolhatatlanságát bizonyítja, hogy a zenekar puszta létét, jövőjét is veszélyeztetve éveket vártak rá akkor, amikor személyes életének tragédiáin kellett túljutnia.
1975 nyarán, Robert Rodoszon nyaralt feleségével, két gyermekével és Jimmy Page Scarlet nevű lányával, amikor súlyos autóbalesetet szenvedtek. Robertnek eltört mindkét bokája, az egyik könyöke; felesége koponyatörés miatt napokig kómában feküdt, a gyerekek pedig könnyebb sérüléseket szenvedtek. Teljes felépülése csaknem másfél évig tartott. Eközben készítettek egy lemezt (Presence), bemutatták filmjüket (The Song Remains the Same) - de nem koncerteztek, egészen 1977 áprilisáig. Alig 4 hónap múlva, miközben Amerikában turnéztak, Karac Pendragon kórházba került. Plant azonnal hazarepült, de amikorra Londonba ért, kisfia meghalt. Robert a gyászév alatt nem jelent meg a nyilvánosság előtt, Jimmy egyszer szerepelt egy jótékonysági koncerten, Jones és Bonzo teljesen visszavonult. Szinte napra pontosan két évvel a tragédia után tértek vissza a színpadra. Bonzo egy év múlva meghalt; őt sem akarták pótolni senkivel - a zenekar megszűnt.
1980-ban a Led Zeppelinnel való szakítás után Plant sikeres szóló karriert kezdett, amely első albuma a Pictures at Eleven 1982-ben. Ezt egy évvel később követte a második album, a The Principle of Moments. Ebből az időszakból a népszerűbb dalai a Big Log (Top 20, 1983-ban), a Moodman (1984), a Little by Little (1985), a Tall Cool One (Top 25, 1988-ban) és az I Belive (1993), amely elhunyt fiának Karacnek írt és ajánlott dal.
1984-ben Plant megalakította a The Honeydrippers formációt Jimmy Page és Jeff Beck közreműködésével. Phil Philips Sea of Love című számának feldolgozásával harmadik helyen szerepeltek a listákon, a Rockin in Midnight című számmal egyetemben. Plant ennek az időszaknak a nagy részén keresztül kerülte a Led Zeppelin dalok előadását.
Ritka alkalmakkor Plant fellépett a Led Zeppelin mindkét életben maradt tagjával. Ezek egyike volt az 1985-ös Live Aid szereplés Philadelphiában (a koncerten Phil Collins és Tony Thompson ült a doboknál). 1989-ben az Atlantic Records 40. évfordulóján ismét összeállt a Zeppelin, majd 1995-ben, amikor az együttest felavatták a Rock And Roll Hall of Fame-ben. Utoljára 2007. december 10-én léptek együtt színpadra az Atlantic Records elhunyt elnökének Ahmet Ertegünnek a tiszteletére. Az utolsó három alkalommal Bonham fia Jason ült a doboknál. Plant, Jones és Page megjelent Jason esküvőjén is 1990-ben.
Az 1980-as évek második felében és az 1990-es évek elején Plant három szóló albumot írt a billentyűs/dalszövegíró Phil Johnstonnal: ezek a Now and Zen, a Manic Nirvana és a Fate of Nations (Máire Brennan a Clannad énekesével együttműködve). Johnstone volt aki rábeszélte Plantet arra, hogy Zeppelin dalokat is játszanak a koncertjeiken, aminek Plant gyakran ellen állt, mert nem akarta hogy örökké csak a Led Zeppelin énekesének tartsák számon. Plant a Zeppelin után először az Outrider című albumon működött újra együtt Jimmy Page-dzsel. Ezután jött a 90 perces MTV koncert, amiből elkészült a No Quarter: Jimmy Page and Robert Plant Unledded. A koncert sikerének köszönhetően világkörüli turnéra indultak, a felvételek videón is megjelentek. Később Plant és Page együtt készítették a Walking into Clarksdale című albumot, amely már a páros teljesen új zenei anyaga. Az albumot közös turné követte. 1999-ben zárult le az együttműködésük, amikor Plant inkább a Priory of Brion nevű bandájával lépett fel számos kicsi helyen.
2002-ben az új bandájával a Strange Sensationnal Plant kibocsátott egy széles körben lelkesen fogadott gyűjteményt (Dreamland) javarészt blues és folk dalok feldolgozásával. A következő albumuk a Mighty ReArranger (2005), ellentétben a Dreamlanddel új, eredeti dalokat tartalmaz. Mindkettőt Plant szólókarrierjének legjobb albumainak tartják, négy Grammy-jelölést kapott értük, kettőt 2003-ban és kettőt 2006-ban.
A Led Zeppelin korábbi tagjaként Jimmy Page-dzsel és Jonh Paul Jonesszal egyetemben Plant 2006-ban megkapta a Grammy Életmű Díjat. 2005-ben pedig Polar Music Díjban részesült. Plant még mindig aktívan turnézik. A koncertjein megszólal a legutóbbi, valamint a régebbi szóló anyagai mellett sok Led Zeppelin kedvenc is, gyakran új és kiterjesztett elrendezésekkel.
2006-ban megjelent a Soundstage: Robert Plant and the Strange Sensation című DVD, amely a Strange Sensation 2005. szeptember 16-án Chicagóban a Soundstage stúdióban tartott előadása.
A szólómunkájából egy terjedelmes boxset jelent meg Nine Lives címmel 2006 novemberében, amely az összes szólóalbumát tartalmazza különféle b-oldalakkal, demókkal, és koncert felvételekkel bővítve. A kiadás tartalmaz egy DVD-t is. A kiadványból megismerhető egész szóló pályafutása.
Nemrég Plant Alison Krauss bluegrass csillaggal dolgozott együtt. Közös albumuk a Raising Sand, 2007. október 23-án jelent meg a Rounder Records kiadásában. Az album, amit Nashville-ben és Los Angelesben vettek fel T-Bone Burnett vezetésével, kevésbé ismert blues és folk dalokat tartalmaz. Az eredeti előadók Mel Tillis, Townes Van Zandt, Gene Clark, Tom Waits, Doc Watson, Milton Campbell, és az Everly Brothers.
Robert Plant 1968. november 9-én házasodott meg Maureen Wilsonnal. A házasságban három gyermek született: egy lány, Carmen Jane (sz. 1968) (férje, Plant korábbi basszusgitárosa, Charlie Jones);  két fiú, Karac Pendragon (1972–1977) (vírusfertőzésben halt meg) és Logan Romero (sz. 1979). 1993-ban mondták ki a válást. Plantnek még van egy fia, Jordan.
2009. augusztus 14-én kiderült, hogy Plant lesz a Wolverhampton Wanderers angol labdarúgócsapat alelnöke.A The Sunday Times szerint Plant vagyona 80 millió font.
Robert Plant hangja és énektechnikája a korszak többi vezető rockénekeseihez (pl.  John Lennon, Paul McCartney, Mick Jagger) képest egy újszerű, erőteljesebb irányzatot képviselt, amely meghatározóvá vált a Led Zeppelin egyedülálló hangzásában. Plant éneklési stílusa, és hangja egyaránt különleges volt. Hangfaja tenor, de  hangterjedelmét képes volt felfelé jelentősen növelni az ún. sikítással (melynek az énekes a hangszálcsomóját is köszönhette), ami sok Led Zeppelin dalban megfigyelhető, mint például a Communication Breakdown, a Dazed and Confused, a Since I've Been Loving You és a Whole Lotta Love. Plant az 1970-es években minden idők legjelentősebb rockénekeseinek egyike lett. A stílusát sokan kedvelik és kortársai közül is sokakra hatást gyakorolt. Ilyen Steven Tyler, Paul Stanley, Freddie Mercury, Ann Wilson, Bon Scott, Geddy Lee, David Coverdale, Robin Zander, de a későbbi rockénekeseket is inspirálta: Jeff Buckley, Brian Johnson, Axl Rose, Eddie Vedder, Chris Cornell, Koshi Inaba, Chris Robinson, Shannon Hoon, Andrew Stockdale és Justin Hawkins.
Plantet a Hit Parader magazin az 1. helyre sorolta a Minden idők legjobb metal énekesei listáján. a Rolling Stone magazin Minden idők 100 legnagyobb énekese listáján a 15. helyen végzett.  A Roadrunner  Minden idők 50 legnagyobb frontembere listáján az 1. helyen végzett. 2009-ben a Planet Rock szavazásán megválasztották a legjobb hangnak a rock történelmében. Plantet kitüntették a Brit Birodalom Érdemrendjével (CBE) a populáris zenében elért kitűnő tevékenységéért. Nyolcadik lett a Q Magazin ’’100 Legnagyobb Énekes’’ listáján.
Robert azonban nem csupán énekese és emblematikus figurája volt a zenekarnak, hanem szövegírója is. S bár összes versei eleddig nem jelentek meg díszes kötetekben, dalszövegei erősen hozzájárulnak a Led Zeppelin senki mással össze nem téveszthető, egyéni hangjához. Page és Plant rendkívüli egymásra hangoltságát közös kulturális gyökereik, azonos, vagy egymáshoz nagyon közelálló érdeklődésük alapozta meg. Page az írásbeliség előtti korok és a középkor szenvedélyes bogarászója, a kelta hagyományok elmélyült ismerője, az okkultizmus (a hivatalos egyházi állásponttal szembehelyezkedő, éppen ezért le nem írt, a beavatottak számára is csak szóban hagyományozódó tanok) híve, aki a misztikumnak nagy teret enged mindennapi életében is.
Plant szintén a kelta, valamint az északi germán történelem, mítoszok és művészet lelkes híve, olvasója, Tolkien Gyűrűk Urájának első számú rajongója. Olyannyira, hogy személyes életét át- meg átszövik az ezekkel való azonosulás jelei. Fia, Karac Pendragon, illetve zenekara, a Hobbstwiddle név választásától, karperecei motívumain, farmja kialakításán, a The Song Remains the same film klipjén keresztül dalszövegeiig (Immigrant Song, Ramble On, The Battle of Evermore, Stairway to Heaven) számos esetben találkozhatunk ezekkel a motívumokkal. A kelta hagyománnyal való azonosulás, e hagyomány legfőbb letéteményesének és terepének, Wales szeretete zenéjük számos elemében megmutatkozik. A mandolin használata, a furulya, a síp hangja Jones orgonáján, a walesi és skót folk-zenei elemek beszövése zenéjükbe, a személyes elköteleződés kinyilvánítása, valamint a szövegek mitikus elemei erőteljes színfoltjait adják portréjuknak. Egyben az Arthur-mondakör utáni leghatásosabb, világméretű propagandája egy ősi, de ma is élő kicsi nép identitásának, kultúrájának.
Közös mítoszaikon túl mindkettőjükre jellemző - s különösen a zenekar második periódusában, az 1975-1980 közötti években egész munkásságukról elmondható -, hogy a nagy, a végső kérdések foglalkoztatták őket. A "mi végre vagyunk a világon?", a születés, az élet, a halál, a barátság, a szerelem, a szabadság.
Mindezek mellett személyes életük motívumai is megjelentek szövegeikben. A Bron-Yr-Aur Stompot Robert kutyája, Strider ihlette, a Tangerine-t Page egy hosszú kapcsolatának megszakadása után írta, a Tea for One Plant feleségéhez szól, s olyannyira személyesnek tartotta, hogy koncerten elő sem adták. A Ten Years Gone egy korábbi szerelem emléke, a Kashmir kelet-imádatuk lenyomata, az Achilles Last Stand az 1975-ös, dupla bokatöréssel (és ezzel a zenekar veszélybe kerülésével) járó rodoszi autóbaleset és a legnagyobb görög hős történetének párhuzama, a That's the Way személyes állásfoglalásuk az emberi szabadság mellett, mindenfajta megkülönböztetés ellen. Az All my Love érzelem teli, a Going to California önironikus portré, s a How Many More Times egy sorába Robert még a nevét is becsempészte: "Little Robert Anthony wants to come and play".

Robert William Seton-Watson (London, 1879. augusztus 20. – Skye, 1951. július 25.) skót felmenőkkel rendelkező brit publicista, történész és politikai aktivista. Korábbi írásaiban a Scotus Viator (vándorló skót) álnevet használta. Ifjúkori ideáljai még a magyarok voltak, de aztán egyre jobban a szlovákokhoz kötődött. Történészi tevékenysége vitatott, de mindezek ellenére jelentős történeti kutatásokat folytatott és forrásértékű munkákat publikált a szlovák, a délszláv és a román történelem vonatkozásában.
1905 őszén Bécsbe utazott azért, hogy tanulmányozza a Habsburgokat. Ekkor még „a magyarok nagy barátjának” vallotta magát, de három év múlva 1908 decemberében megjelent könyve, az Etnikai problémák Magyarországon (Racial Problems in Hungary) egyértelművé tette ennek éppen az ellenkezőjét. Íróként gondolatait a saját tulajdonát képező a New Europe (Új Európa) című hetilapban propagálta. Kelet-Közép-Európa etnikai elvű átrendezésének az ő általa elképzelt vízióját éppen 1918–19-ben mutatta be, amikor a központi hatalmak vereségével egyidőben a győztesek nagyon hasonló módon ezt a gyakorlatba is átültették.
A 20. század elején még sokan, jellemzően angolszász és pánszláv körökben az Osztrák–Magyar Monarchia és Délkelet-Európa egyik legelismertebb nemzetközi szakértőjének gondolták. Írói és szervezői tevékenységének, valamint egyes politikai körök által támogatott vélemények következtében a trianoni békeszerződés egyik legjelentősebb előkészítője lehetett, majd később a végrehajtott határrevíziók ellenére is az egyik szívós védelmezője próbált lenni az ott lefektetett elveknek. Magyar részről a történelmi Magyarország sírásójának tartották, javarészt csak a felháborodás és a harag hangján írtak róla, míg ezzel szemben a kisantant országok dicsőítették; díszdoktori címeket adományoztak neki, királyi és elnöki meghívásokban részesítették, valamint tiszteletére emléktáblákat avattak és a szlovákok szobrot is állítottak.
Robert William Seton-Watson 1879. augusztus 20-án született Londonban William Livingstone Watson és Elizabeth Lindsay Seton egyedüli gyermekeként. Mindkét ágon ő volt az utolsó leszármazott. Édesapja elfoglalt, jómódú üzletember volt, a skót Finlay, Muir & Co. nevű - Kalkuttában és Londonban működő - skót kereskedelmi cég alkalmazásában. A család az itt található Hampstead-ben telepedett le, mivel apját a londoni iroda vezetésével bízták meg. Apja emellett kisebb földbirtokokkal is rendelkezett Skóciában. Anyai nagyapja George Seton volt, aki származástannal foglalkozott és ez nagy hatással volt Robert William gyerekkorára. Édesanyja rokkant volt és emiatt egy távoli női rokonára, Mary Lorimerre bízták, aki szigorú nevelésben részesítette. Talán ennek és gyermekkori magányosságának tudható be, hogy kialakuló félénksége olyan erős volt, hogy az a későbbiekben is befolyásolta viselkedését. Emellett gyermekkorát beárnyékolták nagyapjának időszakosan bekövetkező depressziós rohamai is.Félénk természete azonban egy szenvedélyes személyiséget takart. Seton-Watson különös elszántsággal küzdött azért, amit igaznak vélt. Nagy hatással volt rá édesapja óvatos ravaszsága és édesanyja idealizmusa. Emellett rendkívül büszke volt skót őseire és rendszeresen kijavította azokat, akik tévedésből említettést tettek „angol származásáról”. Ez azonban nem akadályozta meg abban, hogy egyben brit hazafinak is tekintse magát. 1892-től 1897-ig tanulmányait a Winchester College-ban végezte. Félénksége és korábbi súlyos betegsége miatt csak nehezen illeszkedett be az iskola életbe és gyakran volt boldogtalan. 1897-ben családi megegyezés hatására felvette édesanyja nevét is és ettől fogva Seton-Watsonként volt ismeretes, de a hozzá közel álló személyek egyszerűen csak Setonnak szólították.1898-ban kiadta a „Scotland for ever!” című, költeményeket tartalmazó kötetét. Ezt követően az oxfordi New College diákjaként - H. A. L. Fisher tanítványaként és az ő bátorítására - történelmi tanulmányokat folytatott. 1901-ben második nekifutásra, elnyerte a Stanhope-díjat, az I. Miksa császárról írt tanulmányával, melyet hamarosan publikáltak is. 1901 nyarán Németországba utazott német nyelvtudása fejlesztése érdekében, ahol súlyosan megbetegedett. Egyetemi diplomáját 1902-ben szerezte meg modern történelemből. 1903-ban édesapja tanácsára jogi tanulmányok folytatása mellett kötelezte el magát, de az ő hamarosan bekövetkező halála után mégis a történelemmel kapcsolatos tevékenysége folytatása mellett döntött. A következő telet a berlini egyetemen töltötte. 1904. február 13-án a Spectatorban megjelentette a „The Russians in Finland” („Az oroszok Finnországban”) című, az orosz politikát bíráló cikkét. Ezt követően egy évet a Sorbonne-on töltött, majd Olaszországban utazgatott, részben azzal a szándékkal, hogy Bologna történelmét tanulmányozza. Pályafutása során többnyire, mint ez alkalommal is, saját maga állta az ezzel kapcsolatos költségeket.Tanulmányai hatására a klasszikus angol liberalizmus, az emberi szabadságjogok, a demokrácia és a szociális igazságosság híve vált belőle. Ebben az időszakban - kortársai véleményével szemben - nem tartott az egyre erősödő Német Birodalomtól. Nézetei szerint „a jövő természetes szövetségese a három nagy teuton nemzet, Britannia, Amerika és Németország”. Emellett az európai hatalmi egyensúly fenntartása érdekében hitt az Osztrák–Magyar Monarchia szükségességében. 1911. július 25-én házasságot kötött Marion Esther (May) Stack-kel (1883–1963), akinek édesapja (Edward Stack) a bengáli közigazgatásban látott el szolgálatot. Házastársa odaadása jelentős segítséget nyújtott Seton-Watson számára. Házasságukból két fiú (George Hugh Nicholas és Christopher Ivan William) és egy lány (Mary Rosalie) született. Apjuk kívánságára mindegyikük felsőfokú tanulmányokat folytatott, fiai történészi képesítést szereztek és 1981-ben könyvet jelentetettek meg apjuk munkásságáról „The Making of a New Europe: R.W. Seton-Watson and the Last Years of Austria-Hungary” („Az új Európa létrehozása: R.W. Seton-Watson és Ausztria–Magyarország utolsó évei”) címmel. Hugh egyébként a 19. századi orosz, míg Christopher a 19. századi olasz történelmnek volt a kutatója.
1905-ben érkezett Bécsbe azzal a céllal, hogy Habsburg Birodalom Mária Terézia királynőt követő történetét feldolgozza. A magyar népet, mint „Kossuth Lajos nemzetét”, akárcsak a brit közvélemény jelentős része kezdetben ő is csodálta. Ebben az időben sokan Magyarországot a Monarchia „tartóoszlopának” tekintették. Dicsérettel illették a gyors gazdasági fejlődéséért, a szabadságszeretetéért és a parlamenti kormányzatáért. Az ekkor a Ferenc József király és a magyar parlament között fennálló, alkotmányt érintő ellentétek (különösen a magyar korona jogát illetően), valamint a király ragaszkodása a német vezényleti nyelvhez a hadsereg magyar egységein belül is, csak növelte szimpátiáját a magyarság iránt.Ebben az időszakban már alkalmanként a The Spectator számára is küldött tudósításokat „Scotus Viator” álnéven. A magyarság sérelmeiről is írni szándékozott és ennek érdekében 1906 tavaszán Budapestre utazott, hogy három hónapon keresztül a helyzetet tanulmányozza. Azonban hat héten belül, a magyarok ellen lángra lobbanó haragja miatt inkább visszatért Bécsbe. Ennek az volt az oka, hogy magyarországi tartózkodása alatt számos rövidlátó, nacionalista magyar politikussal találkozott és felvette a kapcsolatot a nemzetiségek képviselőivel is, akik a magyar vezetők ellenük irányuló kulturális és politikai diszkriminációjára panaszkodtak. A legnagyobb hatást talán a román Vasile Goldiș tette rá, aki szemléletesen elmagyarázta neki, hogyan hagyták figyelmen kívül az 1868-as nemzetiségi törvény betartását. A nemzetiségi kérdéssel kapcsolatos érdeklődésében jelentős szerepet játszottak még a bécsi szociáldemokraták, akik révén kapcsolatba került szlovákokkal is. A magyarokhoz fűződő kapcsolatát tovább mérgezte Karl Renner osztrák szociáldemokrata vezetővel ápolt kapcsolata, aki híres volt magyarellenességéről. Nagy hatással volt rá továbbá a The Times németellenes bécsi tudósítója, Wickham Steed is, aki 1902-ben a pozitív magyarságkép fenntartásáért sokat tevő William Lavino helyére került. Seton-Watson Steeddel baráti viszonyt alakított ki és 1906 júniusának végén barátságot kötött Anton Štefánek szlovák újságíróval is.Ekkor még a következőket tanácsolta:
Az általa tapasztaltak alapján véleménye megváltozott és a perszonálunió helyett a dualista rendszert támogatta. A magyar parlamentáris demokráciába vetett hite megingott, miután felfedezte, hogy a nem magyar lakosság az alsóházban 40-nél is kevesebb, a felsőházban pedig ennél is csekélyebb számú képviselővel rendelkezett. Az általa tapasztaltak alapján arra a meggyőződésre jutott, a magyarok „hazudtak” neki. Következő magyarországi útját 1907 tavaszára tervezte, amelyet Štefánek segítségével készített elő. Ennek kapcsán 1907-ben megjelentette a „The Future of Austria-Hungary and the Attitude of the Great Powers” („Ausztria–Magyarország jövője és a nagyhatalmak hozzáállása”) című művét. 1907 tavaszán visszatért Magyarországra, elsősorban az itt élő szlovákok tanulmányozása céljából, akikhez ekkor került érzelmi közelségbe, mivel a skótokra emlékeztették őt. Látogatása alatti - magyar vezetőkkel való - találkozásai, valamint az 1907 októberében bekövetkező csernovai tragédia, megerősítették a magyar politikai vezetés iránti ellenérzéseiben.Ez időben csalódásai ellenére még kitartott Magyarország területi integritásának megőrzése mellett, hiszen ezt írta 1907-ben Esterházy Móricnak: „Természetesen a legkisebb szimpátiát sem érzem azok iránt, akik fel akarják osztani Magyarországot”.Seton-Watson németül, franciául és olaszul is folyékonyan beszélt, valamint használható szinten megtanult magyarul, szerbül, horvátul, csehül és szlovákul. Ekkortól az angol sajtóban (még mindig Scotus Viatorként) rendszeresen bírálta a magyarországi nemzetiségi politikát, illetve legfőképpen annak gyakorlatát. Ezt követően megindult a kampány a magyar sajtóban is a „névtelen rágalmazók” ellen, akiknek a tevékenységét tévesen az osztrákoknak tulajdonították. Ennek során számos cikket, röpiratot és könyvet jelentettek meg, melyekkel a brit közvéleményt célozták meg. Válaszul Seton-Watson összegyűjtötte a legsúlyosabbnak vélt sérelmeket és számos, a magyar kormányt bíráló művet jelentett meg. Ezek közül kiemelkedett az 1908 elején kiadott „Politische Verfolgungen in Ungarn” („Politikai üldözések Magyarországon”) című (angol, német és francia nyelvű) kiadványa. Ebben Seton-Watson a „felrázásra” és megdöbbentésre fektette a hangsúlyt és ezáltal szándékosan túlzó, torzított képet tárt az olvasó elé. A csernovai tragédia rész a pamflet jelentős részét tette ki és az érzelmeket célozta meg hatásvadász megfogalmazásokkal. Ugyanakkor tény, hogy az eset Seton-Watsontól függetlenül is megbotránkozást keltett külföldön, viszont ő ezt tovább fokozta a politikai háttér és a szlovák nemzetiség helyzetének torzított bemutatásával.Az első, 1908-ban megjelentett, nagy feltűnést keltő „Racial Problems in Hungary” (Etnikai problémák Magyarországon) című könyve már részletesen bírálta a magyarországi nemzetiségi politikát (kiemelve az iskolaügyi és közigazgatási sérelmeket), a választási rendszert és annak módszereit. Emellett szót emelt a sajtóperek, a szervezkedési és gyülekezési jog hiányosságai ellen is, valamint kritikában részesítette az igazságszolgáltatást is. Ennek ellenére elutasította a Monarchia felbomlásának gondolatát és a problémák megoldását az általános választói jog bevezetésétől, a nemzetiségi jogok betartásától és a nemzetiségeknek adandó kulturális autonómiában látta. A mű egyik legnagyobb hibája azonban, hogy a jogosnak tekinthető kritikák mellett, az objektivitás hiánya jellemezte. Ezt jól mutatta, hogy már az első lapon Andrej Hlinka portréja meredt az olvasóra és a többi 42 kép és illusztráció is kizárólag szlovák tárgyú volt. Másrészt kiemelhető, hogy számos valótlanságot, illetve a román és szlovák barátaitól átvett nem ellenőrzött túlzást is tartalmazott. Ilyen volt az is, ahogy kiemelte a „zsidók szerepét” a nemzetiségek elleni intézkedésekben. Szenvedélyességében már a középkori magyar történelmet is bírálta, valamint nem tett különbséget a magyarosodás és a magyarosítás, illetve a spontán asszimiláció között. Ennek hatására a korábban csodált Kossuth Lajost és Petőfi Sándort a „nemzetiségét eláruló szlovákként” tüntette fel és hasonlóan ellenszenvvel tekintett a Hunfalvy, a Vámbéry, a Vázsonyi és a Toldy családnevet viselőkre.A magyar sajtó válaszában azonban csak a hibáit és túlzásait emelték ki, arra azonban kevesen gondoltak, hogy a könyvben magát megnevező Seton-Watson célja nem a „leleplezés”, hanem a magyarbarát brit közvélemény megváltoztatása volt. Magyar részről egyedül Jászi Oszkár vette pártfogásába a kritikai észrevételeinek publikálásáért, akinek ezt levélben meg is köszönte. Ebben Seton-Watson egyben kérte azt is, hogy a tévedéseit vagy a túlzásait javítsák ki. A körülmények ismeretében Jászi felkérte, hogy „álljon a magyar közönség elé” a Huszadik Század című folyóiratban, de erre végül nem került sor. A mű hatása olyan jelentős volt, hogy Seton-Watsont ettől kezdve a „magyar kérdés” elismert szaktekintélyének tekintették. Munkássága, különösen a „Racial Problems in Hungary”, később a brit békedelegáció forrása lett (a trianoni békeszerződés megalkotásakor). Ez azért is nagy veszélyt hordozott, mert a magyar statisztikákkal egyenértékűnek tekintették, annak ellenére, hogy a magyar elemzők részletesen és számokkal is alátámasztva bemutatták, hogy a témában nem rendelkezett pontos nemzetiségi adatokkal. Seton-Watson ragaszkodott saját nézeteihez és a Magyar Királyság egyes nemzetiségeit érintő, igazságtalannak gondolt etnikai politikát szerette volna feltárni.A könyvben a következőket nyilatkozta:
Magyar részről a publicisták döntő többsége támadta a könyvet. Az egyik legtalálóbb megjegyzés talán a következő volt:
Művei a magyarságról csekély ismeretekkel rendelkező brit olvasókhoz is eljutottak. Írásai nagy feltűnést keltettek Nagy-Britanniában, valamint más külföldi országokban és ellentmondásos fogadtatásban részesültek. Összességében azonban kijelenthető, hogy a brit sajtó nagyobb része meggyőzőnek találta írását, és ezzel átformálta a közvéleményben a Magyarországról kialakult kedvező képet: a britek a 20. század első évtizedének végén már korrupt és nemzetiségeit kíméletlenül elnyomó népnek látta a magyart. Ezt Magyarországon is érezték és a két fél között az ellentét csak tovább nőtt. Seton-Watson, ha bírálatot kapott, akkor a véleményét kitartó makacssággal védelmezte. Az első világháború kitöréséig Seton-Watson érzelmei még nem vettek radikális fordulatot az Osztrák–Magyar Monarchia integritását illetően. A Német Birodalomtól való félelmei miatt arra a következtetésre jutott, hogy szükség van egy erős, a nyugati hatalmakkal együttműködő, egységes közép-európai országra. Ennek következtében a magyarokkal szembeni ellenérzése részben annak tudható be, hogy elképzeléseit a magyar politikai vezetők által támogatott önállósodási törekvések veszélyeztették.Meggyőződésében és ellenérzéseiben megerősítette 1909-es boszniai válság során a hírhedt 1909-es zágrábi hazaárulási per is. Ebben az osztrák hatóságok 33 főt ítéltek börtönbüntetésre hamis bizonyítékok alapján. Ezt decemberben az ugyancsak nagy vihart kavaró Friedjung-per követte, amely során bebizonyosodott, hogy Heinrich Friedjung osztrák történész hibázott, mivel nem járt el körültekintően a korábbi per bizonyítékainak vizsgálata során. Seton-Watson a történteket "egyenesen gonoszságnak" tartotta. Ebben az időszakban szoros kapcsolatot épített ki a délszláv egységet támogató horvátokkal is. Az 1911-ben kiadott délszláv helyzetet elemző művéhez a következő ajánlást írta: „annak az osztrák államférfinak, aki a szükséges tehetséggel és bátorsággal rendelkezik”. A délkelet-európai nemzetiségi feszültségek magukra vonták a nagyhatalmak érdeklődését is, mivel Bosznia-Hercegovina 1908-as annexiója, valamint az első és második Balkán-háború egy esetleges, általános európai konfliktus lehetőségére hívták fel a figyelmet. Az ugyancsak 1911-ben kiadott „Korrupció és reform Magyarországonban” a választási visszaélések bemutatása mellett ismét a szerző elfogultságát mutatja az, hogy ezekben is csak a nemzetiségellenességet látta. Jászi az elismerő szavak mellett felhívta a figyelmét ezen tévedésére. Skót származásából és puritán beállítottságából is adódóan Seton-Watson progresszív-liberálisként a monarchia föderalizálásáért (trialista szövetségi rendszerré történő átalakításáért) és a közélet demokratizálásáért szállt síkra. Ebben hathatós segítségre lelt barátjában, Wickham Steedben. Egyre szorosabb kapcsolatot alakított ki a cseh Tomáš Garrigue Masarykkal, aki jelentős szerepet játszott a hatóságok bírálatában a zágrábi perek során. Seton-Watson a világháború előestélyén Európai Szemle néven egy negyedéves folyóiratot szeretett volna kiadni, amely irodalmi, művészeti és zenei tárgyú lett volna. Ebben a magyarokkal, a szlovákokkal, a románokkal, a németekkel, a ruténekkel és a szerbekkel kapcsolatos témák szerepeltek volna. A skót történész valóban jóhiszemű kampányát azonban román és szláv soviniszták a magyar nép lejáratására használták fel, amit Jászi Oszkár jelzett is a barátja felé. Az 1914 novemberére tervezett lap végül nem jelent meg.A korszakban megjelent jelentősebb művei a következők voltak:
The Southern Slav Question and the Habsburg Monarchy (1911) (A délszláv kérdés a Habsburg Monarchiában)
The Southern Slav Question and the Habsburg Monarchy (1913) (A délszláv kérdés a Habsburg Monarchiában bővített német nyelvű kiadása)
1914 közepén Seton-Watson elképzelései gyökeres változáson mentek keresztül. A szarajevói merénylet következtében életét vesztette Ferenc Ferdinánd főherceg, az egyetlen olyan személy, aki véleménye szerint még megmenthette volna az Osztrák–Magyar Monarchiát a pusztulástól. 1926-ban könyvet írt abból a célból, hogy megcáfolja a hivatalos szerb vezetés közvetlen felelősségét a merényletet illetően. A háború kitörésekor, amelyet a „végét járó Ausztria–Magyarország agressziójának” tulajdonított, hirtelen brit hazafias kötelességének érezte a Monarchia felbomlásának támogatását. Ennek érdekében azonnal együttműködést kezdeményezett az akkor száműzetésben élő Masarykkal. Az 1943-ban kiadott rövid, „Masaryk in England” (Masaryk Angliában) című műve, túlságosan is szerényen számol be a Masarykkal folytatott korábbi kapcsolatáról. A valóságban hathatós segítséget nyújtott neki egy előadói állás megszerzésében az újonnan létrehozott Szláv Tudományok Iskolájában, ami a Londoni King's College részeként működött és Seton-Watson hathatós támogatásával jött létre. Az első világháború alatt sokrétű tevékenységet folytatott. 1914 és 1921 között ő töltötte be a Szerb Segélyalap tiszteletbeli elnöki tisztségét, számos cikket és tanulmányt jelentetett meg, amelyek közül az egyik legjelentősebb a „The Rise of Nationality in the Balkans” (A nemzetiségek felemelkedése a Balkánon) volt. 1914. október 24–25-én találkozott Masarykkal, aki felvázolta neki a cseheket illető követeléseit. 1915 május 3-ai memorandumában pedig egy nagy, délszláv állam létrehozását is javasolta és a két államot egy, a maradék Magyarországon áthaladó korridorral (folyosóval) kötötte volna össze.1915-ben Seton-Watson egy bukaresti interjúban a következőket nyilatkozta:
1916-ban Masarykkal létrehozta és közösen szerkesztette a New Europe (Új Európa) című hetilapot, amelyet Seton-Watson finanszírozott. A lap egyre jelentősebb véleményformáló orgánum lett, habár folyamatosan veszteséget termelt mégis egészen 1920-ig megjelenhetett. Kezdetben a nagyhatalmak nem tervezték az Osztrák–Magyar Monarchia felosztását. Ebben az időszakban ezeket a nézeteket brit részről leginkább Seton-Watson és Steed, valamint a franciákat illetően Louis Léger és Ernest Denis képviselte. Seton-Watson 1916-ban már térképet is készített az elképzeléseiről, amely nagyjából a trianoni határokat körvonalazta, bár annál kevésbé volt kedvezőtlen. Politikai tevékenységével azonban kivívta egyesek ellenszenvét és elhallgattatása céljából ő is megkapta a katonai behívóját. Mivel fizikálisan alkalmatlan volt az aktív katonai szolgálatra, ezért 1917-ben az egészségügyi szolgálat tagja lett a Royal Army Medical Corps beosztottjaként és fő feladata a kórházi padlók tisztítása lett. Csak a Háborús Tanács második közbenjárása után szerelték le a hadseregből. Innentől kezdve a hírszerző szolgálatnak kezdett dolgozni, majd 1918 elejétől a Crewe House nevű háborús propaganda-ügynökség osztrák–magyar részlegének lett a tagja. Ebbéli tisztségében 1918. áprilisában - az olasz misszióban - részt vett a római kongresszus sikeres megszervezésében. Ennek során több monarchiabeli nemzetiség emigráns vezetője kimondta az elszakadást az Osztrák–Magyar Monarchiától.
1918 őszén brit részről még mindig több elképzelés létezett a Monarchia jövőjét illetően. Októberben az anyai ágon magyar származású Leopold Amery álláspontja szerint Magyarországról csak Horvátország vált volna le. Ezzel szemben állt Seton-Watson 1918. decemberi elképzelése, amely (csakúgy mint a világháború folyamán) a „nemzetállamok” létrejöttét támogatta és ahol ettől eltért ott mindig Magyarország kárára tette. Bár Seton-Watson maga a Párizs környéki békeszerződések során magánszemélyként volt jelen, de amikor az új határokat tárgyalták, a Monarchia utódállamai esetében tanácsaira igényt tartottak. Így jelentős szerepet játszhatott a trianoni magyar határok kialakításában. Különösen jelentős hatást gyakorolt a határkijelölő bizottságokban résztvevő honfitársaira, Alan Leeperre és Harold Nicolsonra, akik hozzá hasonlóan rendkívül magyarellenes beállítottságúak voltak. A magyarokat barbár, pusztító, turáni törzsnek tekintő Nicolson később elismerte, hogy Seton-Watson nélkül „egy lépést sem tettek”. Seton-Watson párizsi tevékenységét jelentősen segítette barátja Wickham Steed is. Az ajánlások kidolgozása során az amerikaiak az etnikai elvet követték volna, de a britek végül az „országcsinálás lázában égve” az utódállamok stratégiai és gazdasági érdekeit helyezték előtérbe. A brit álláspontra nagy hatással volt Seton-Watson 1908-as Etnikai problémák Magyarországon című műve is, amelyet a brit delegáció alapműként használt.Romsics Ignác magyar történész így nyilatkozott Seton-Watson és Steed tevékenységéről:
Seton-Watson konkrét ajánlásai, bár kétségbe vonta a korábbi 1910-es magyar népszámlálás adatait és egyéb elfogultságai ellenére, etnikailag korrektebb határokat irányoztak elő a későbbi békeszerződésben foglaltaknál. Emellett úgynevezett szürke zónákat különített el, amelyek hovatartozásáról alapos és nemzetközileg ellenőrzött helyszíni vizsgálatok alapján döntöttek volna. Befolyását mutatja, hogy a fenti memorandumot a brit állásfoglaláshoz csatolták függelékként, illetve a brit határjavaslatot alapvetően az ő elképzelései alapján készítették el. Seton-Watson így egymaga a munkássága által hatást tudott gyakorolni országok sorsára és nemzetek életére. Ezt továbbá alátámasztja még az is, hogy céljainak elérése céljából több mint 200 befolyásos személyiséggel folytatott kiterjedt levelezést. Az olasz és a délszláv határok esetében erősen sérelmezte, a „párizsi törpék” tevékenységét, mivel nézetei szerint „kiárusították a délszlávok jogait” az adriai térségben. Az újonnan létrejövő utódállamok nagy része, főleg azok a nemzetiségek melyeknek az államiságáért kemény küzdelmet folytatott, pozitívan értékelték a tevékenységét. A prágai (1919), a zágrábi (1920), a pozsonyi (1928), a belgrádi (1928) és a kolozsvári (1930) egyetemek mind díszdoktori címeket adományoztak neki. Emellett még Kolozsvár és Turócszentmárton díszpolgárává is választotta. 1920-ban, amikor megjelent a román képviselőház erkélyén, a román nemzetiségű képviselők állva tapsolták meg.
A háborút követően is szoros kapcsolatban állt a cseh Masarykkal és Benešsel. 1922-től Seton-Watson, a csehszlovák állam anyagi támogatásával, fenntartotta Masaryk részére a Londoni King's College újonnan létrehozott, közép-európai történelemprofesszori pozícióját. A „közép-európai politikai erőt képviselő történészt” méltató bevezető előadása felért egy „hitvallással”. Sir Bernard Pares-szel közösen megalapította a „Slavonic Review” (Szláv Szemle) - a későbbiekben „Slavonic and East European Review” (Szláv és Kelet-Európai Szemle) - címen megjelenő folyóiratot. Emellett, az egyetem „központi tevékenységeként”, segítséget nyújtott a „School of Slavonic Studies” (Szláv Tanulmányok Iskolája) - a későbbiekben „Slavonic and East European Studies” (Szláv és Kelet-Európai Tanulmányok Iskolája) - megalapításában. Ezekben az években ünnepelt hős volt Romániában, Jugoszláviában, Csehszlovákiában. Seton-Watson Stjepan Radić meggyilkolásakor úgy reagált, hogy a horvát kérdést Belgrádban kell megoldani és nem akar a horvát szeparatizmusról hallani. Tovább folytatta a kelet-európai történelem feldolgozását is és ezen művei közül a jelentősebbek a „The New Slovakia” („Az új Szlovákia” 1924), a „Slovakia then and now” („Szlovákia akkor és most” 1931) és egy Szarajevóval kapcsolatos tanulmánya. 1931-ben előadást tartott a Brit Akadémián „Bosznia szerepe a nemzetközi politikában” címmel, majd az ezt következő évben beválasztották az akadémia tagjai közé. 1934-ben megjelentette a hiánypótló és sokak által várt „History of the Roumanians” („A románok történelme”) című kötetét, mely a témakörben jelentős műnek tekinthető. Emellett a brit politika Európára, de különösen a délszláv térségre, gyakorolt hatásával is foglalkozott. 1935-ben megjelentette a „Disraeli, Gladstone, and the Eastern Question in the 1870s” („Disraeli, Gladstone és a keleti kérdés az 1870-es években”) című kötetét. Ezt 1937-ben a „Britain in Europe, 1789–1914” („Britannia Európában, 1789–1914”) követte, ami főleg Palmerstonnal és korával foglalkozott.Seton-Watson komolyan vette a tanári hivatást is, különösen 1931 után, amikor tőzsdei veszteségei miatt szüksége volt az ebből származó fizetésére a megélhetéséhez. Előadóként nem tudta legyőzni félénkségét, ami gyakran jelentkezett közszereplései során, azonban sokoldalúsága és a diákok irányában megnyilvánuló jóindulata, valamint fáradhatatlansága népszerűvé tette diákjai körében. Ennek ellenére pontatlan és rendetlen volt, valamint figyelmét túlságosan megosztotta a teendői között. Diákjainak azt tanácsolták, hogy ne adják át neki dolgozataikat, mivel valószínűleg el fogja veszteni azokat. Amikor azonban tanulmányaikat felolvasták neki, vagy a szláv iskola szemináriumán részt vettek, szerényen viselkedett és meghallgatta a kritikákat is. Otthona az úri műveltség légkörét árasztotta, amihez jelentősen hozzájárult házastársa is. Az 1930-as évek végén figyelmét elsődlegesen ismét a világpolitikai események kötötték le. Az eseményeket helyesen elemezve (megjósolta Csehszlovákia hitleri megszállását) elszántan a közvélemény befolyásolására törekedett. Már 1938 májusában kiadta a „Britain and the Dictators” („Britannia és a diktátorok”) című művét, amelyben a hitleri Németországgal való megbékélésen alapuló brit külpolitikát bírálta és annak veszélyeire is figyelmeztetett. 1938. szeptember 29-én aláírták a müncheni egyezményt, ami Csehszlovákia felosztásáról intézkedett.Hasonlóan szókimondó és élesen látó volt a kisebb terjedelmű, 1939 márciusában kiadott „Munich and the Dictators” („München és a diktátorok”) című kötete. Ennek zárszavában azt jövendölte, hogy „még semmi sincs befejezve” („Nondum est finis”). A második világháború kitörésekor csatlakozott a külügyi kutatói- és sajtószolgálathoz és 1940-ben a külügyminisztérium politikai felderítőhivatalának lett a tagja. Utóbbi beosztásában a londoni emigráns csehszlovák kormány összekötőjeként szoros kapcsolatot tartott fenn Edvard Benešsel. Mivel közvetlen személyes befolyása korlátozott volt, ezért megírta utolsó komolyabbnak tekinthető művét „A History of the Czechs and Slovaks” („A csehek és a szlovákok története”) címmel. Ez 1943-ban jelent meg és egyrészt az volt a célja, hogy az eljövendő politikusokat saját véleményén keresztül megismertesse a csehekkel és a szlovákokkal. Másrészt el akarta kerülni azokat a kifogásokat, hogy „a csehekről és szlovákokról semmit sem tudnak”. Kimerítő munkájában, bár stílusát „száraznak” találták, az etnikai elveket hangsúlyozta a történelmi Bohémiára hivatkozva és hosszú időn keresztül meghatározta a tudományos gondolkodást. Ezt a románokról alkotott tanulmányával együtt, különösen az újabb 20. századi eseményeket illetően, még ma is jelentősnek tartják.
1945 jelenthette volna pályája csúcsát, de az események alakulása miatt ez nem következett be. A második világháború utáni közép-európai területi újrarendezések időszaka egybeesett (a prágai kormány által anyagilag támogatott) Oxfordi Egyetem csehszlovák tudományok professzorává, valamint a Royal Historical Society (Királyi Történelmi Társaság) elnöki posztjára való kinevezésével. A román és jugoszláv helyzet aggodalommal töltötte el és a Csehszlovákia visszaállítása feletti örömét is hamarosan beárnyékolta a térségben megjelenő szovjet-kommunista befolyás erősödése. Egészségi állapota romlását jelentősen súlyosbította a közeli jó barátja, Masaryk márciusban bekövetkező halála iránt érzett gyász. Ugyancsak csapásként élte meg Beneš 1948 szeptemberében bekövetkező halálát. Bár meg volt győződve saját becsületességéről és arról, hogy tevékenységét a legjobb tudása szerint fejtette ki, a „dolgokban lakozó igazságosságban” való hite olyan mély volt, hogy a bekövetkező események miatti szomorúság megviselte az amúgy is gyenge szervezetét. Ennek ellenére nem panaszkodott és amikor (1949-ben) lemondott oxfordi pozíciójáról a „New College” és a „Brasenose” is megválasztotta tiszteletbeli tagjának. A Skye szigetén található vidéki házába vonult vissza és vidámabb napjain jacht-utazásokat tett, vagy a tengeren horgászott. 1951. július 25-én hunyt el Skye-ban Parkinson-kór következtében. Temetésére a Perthshire-ben található Abernethyben került sor.
Az Oxfordi Egyetem professzora a prágai (1919), a zágrábi (1920), a pozsonyi (1928), a belgrádi (1928) és a kolozsvári (1930) egyetemeken kapott díszdoktori címeket és két város, Kolozsvár és Turócszentmárton díszpolgárává választotta. A Comenius Egyetem munkásságát elismerve 1928-ban emlékérmet és oklevelet adományozott neki. A szlovákok 1937-ben Rózsahegyen tiszteletük és hálájuk jeleként mellszobrot emeltek neki a városháza előtt. 1946-49 között ő volt a Royal Historical Society (Királyi Történeti Társaság) elnöke. 1938 november elején a Hlinka Gárda eltávolította a szobrot.2007-ben R.W. Seton-Watsonról Szlovákia 24 szlovák koronás postabélyeget bocsátott ki. 2014-ben a Rotterdamban a száz évvel korábbi Tomáš Garrigue Masaryk és Seton-Watson találkozó helyszínén emléket állítottak annak, hogy tulajdonképpen ott találták ki Csehszlovákiát.
Bryan Cartledge brit akadémikus és egykori magyar nagykövet a következőket írta róla:
Jeszenszky Géza magyar történész és az egykori Antall-kormány külügyminisztere így nyilatkozott:
John Lukacs Széchenyi-díjas amerikai történész vele kapcsolatban Alexis de Tocqueville híres mondását idézte.
Hugh & Christopher Seton-Watson: The Making of a New Europe: R.W. Seton-Watson and the Last Years of Austria-Hungary, Methuen & Co. Ltd, London, ISBN 0-416-74730-2 (1981) (angolul)
Beretzky Ágnes: Scotus Viator és Macartney Elemér: Magyarország-kép változó előjelekkel (1905–1945), Akadémiai Kiadó, Budapest, ISBN 9789630582469 (2005)
Wickham Steed és R. J. W. Evans: Robert William Seton-Watson, Oxford Dictionary of National Biography online (angolul)
Bryan Cartledge: Trianon egy angol szemével, Officina '96 Kiadó, Budapest, ISBN 9789639705623 (2009)
Romsics Ignác: A trianoni békeszerződés, Osiris Kiadó, Budapest, ISBN 9789639705623 (2007)
Jeszenszky Géza: A vándorló skót és Magyarország. R. W. Seton-Watson, História Magazin, 1982-04
Biondich, Mark. Mark Biondich: Stjepan Radić, the Croat peasant party, and the politics of mass mobilization, 1904-1928, Univerity of Toronto Press Incorporated, Toronto. ISBN 0-8020-8294-7 (2000) (angolul)
Oxford Dictionary of National Biography online: Harry Hanak: Hugh Nicholas Seton-Watson(angolul)
Tko je Robert William Seton-Watson (1879.-1951.) - pravi otac Jugoslavije?, 20.02.2014. ARHIVA - STARI HRSVIJET.NET 1(horvátul)
Total War and Peacemaking, A Case Study on Trianon: Hugh Seton-Watson: R. W. Seton-Watson and the Trianon Settlement
Major Zoltán: Trianon okai és következményei, avagy a széthúzástól a nyomorúságig (történelmi oknyomozás)
Szegedy-Maszák Mihály: "VAN , AMI NINCS", Magyarságtudomány: Elmélet vagy föladat?
Lýdia Miroľová 2016: Vzájomné vzťahy Fedora F. Ruppeldta a Seton – Watsona na začiatku 20. storočia. Dejiny 2/2016.
Robin Hood az angol mondakör és folklór egyik legismertebb hőse, „a tolvajok fejedelme”. Egy törvényen kívüli képzett íjász, aki társai segítségével fosztogatja az angliai Nottinghamshire megyében utazókat. Leginkább arról közismert, hogy „elvesz a gazdagoktól, és a szegényeknek ad”.
A középkortól egészen napjainkig felbukkan Robin Hood alakja könyvekben, filmekben és a média minden területén. A róla szóló balladák a 14. században terjedtek el. A 15. század elejére már a nyárköszöntő májusi mulatságok egyik jellegzetes karaktere lett. A róla szóló történetek a sherwoodi erdőbe és Nottinghamshire-be helyezik, holott a történészek szerint yorkshire-i lehetett. A Robin Hoodról szóló balladákat és dalokat először csak az énekmondók terjesztették, és csak később terjedtek el szélesebb körben. A legrégebbi fennmaradt ballada – a „Robin Hood és a szerzetes” – Robin elfogatásáról szól. 1450 körül keletkezhetett és szereplői között már megtalálhatjuk Robin Hood társait: Little Johnt, Muchot, a molnár fiát és Will Scarletet is. Származását illetően van olyan történet, melyben közember, de ismeretes olyan is, ahol földbirtokait vesztett nemesként kerül említésre a világban szinte mindenhol közismert „angol betyár”. A történet valóságalapjával kapcsolatosan megoszlanak a vélemények és nincs egységes álláspont, mégis akadnak konkrét bizonyítékok híres angliai törvényenkívüliekről, akikről már akkoriban szóbeszéd járta, hogy nem kizárólag saját zsebre rabolnak, de segítenek is a pórnépen. Ugyanakkor számos forrás, habár nem a legkorábbiak alapján az feltételezhető, hogy személye megegyezik Fulk Fitz Warinnal, aki egy normann nemesember volt, s aki, miután kiforgatták javaiból, törvényen kívülivé és János király ellenségévé vált. Európa más országaiban is akad szép számmal példa valós, vagy költött jótevő haramiákra. Német és skandináv tengerészekből verbuválódott a 14. század végén a Vitális Testvérek elnevezésű kalózszövetség, de akár Magyarországon is legendák övezik Sobri Jóska, avagy Rózsa Sándor betyárok pályafutását.
A történet modern kori változataiban Robin Hood arról híres, hogy elvesz a gazdagoktól, hogy a szegényeknek adjon, és harcol az igazságtalanság és a zsarnokság ellen. 
Ez a szócikk részben vagy egészben  a   Robin Hood című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.

A rock egy könnyűzenei stílus, mely a második világháborút követő politikai feszültségek korában tört utat magának, egész kulturális forradalmat indítva.
1954. április 12-én Bill Haley a Rock Around the Clock című számának stílusa, megszólalása éles ellentétben állt a korra jellemző lágy, fülbemászó, érzelmes dallamok stílusával; az ilyen előadók egyike volt például Frank Sinatra. A rockzene társadalmi hatásai közül a legkomolyabb, hogy megnövelte a szakadékot a háború után felnövekvő tinédzserek és szüleik között. Lehetőséget adott a fiatal generációnak a bennük lévő lázadó életérzés kifejezésére, hiszen ez a zene csak nekik szólt, az ő életérzésüket hirdette. A zenei megújulást követte az öltözködési stílus és a teljes viselkedéskultúra megváltozása. A rock futótűzként terjedt az Egyesült Államokban, majd Nagy-Britannia után egész Európában, végül az 1960-as évekre meghódította az egész világot.
A rockzene hangzását meghatározza az elektromos gitár alkalmazása, ami az ötvenes években, a rock and roll előretörésekor vált népszerűvé. Rockban az elektromos gitárt általában basszusgitárral kísérik, ami szintén ekkor jelent meg (először a jazzben alkalmazták), valamint dobfelszereléssel, ami magában foglal különböző dobokat és cintányérokat. A három alapvető hangszer gyakran kiegészül billentyűs hangszerekkel (például zongorával vagy Hammond-orgonával, esetleg szintetizátorral). A rockzenét játszó csapatokat szleng kifejezéssel bandáknak vagy rockbandáknak nevezik, és általában 3-5 személy játszik bennük. A rock tradicionális felállása a quintett, ahol szerepel egy énekes, egy szólógitáros, egy ritmusgitáros, egy basszusgitáros és egy dobos, néha billentyűs illetve egyéb hangszeres.Más könnyűzenei stílusokkal (pl. jazz) szemben a rock zeneileg sokszor jóval egyszerűbb mind dallam, mind harmóniavezetés, mind ritmika szempontjából. Rockban az akkordok sokszor egyszerű hármashangzatok, fordítások nélkül, így nem ritka a kvint- és oktávpárhuzam, ami a klasszikus összhangzattanban tiltott. A rockszámok általában egyszerű, 4/4-es, egyenes (nem szinkópált) alapokra íródnak repetitív, monoton 2-4-es dobkísérettel, ami a második és negyedik leütést hangsúlyozza. A dallamok sokszor modális skálákon alapulnak, gyakori a dór, mixolíd, ión és eol-skála. A leggyakoribb akkordmenetekben terc-, kvárt- és kvintlépések találhatók, néha disszonanciával. A hatvanas évek óta a rockdalok gyakran a verze-refrén formát követik, ami korábban a blues és a folk sajátja volt. Azonban a rock rengeteg különböző zenei stílussal keveredett, ezért mára a fent leírtaktól nagyban eltérőek lehetnek a rockszámok.
A rockzene alapvetően az Amerikai Egyesült Államokban született, ahol a behurcolt fekete rabszolgák zenéje, a blues keveredett az Európából származó telepesek főleg country stílusú zenéjével. Mindez egy technikailag és társadalmilag rohamosan változó környezetben történt. A rock mindig a lázadást és a nem beletörődést szimbolizálta és szimbolizálja ma is.
A blues az Egyesült Államok déli ültetvényein dolgozó rabszolgák munkadalaiból alakult ki, ami magában hordozta a fekete rabszolgából a korlátozott állampolgárság eléréséig vezető társadalmi változásokat. A blues gyökerei a földeken kurjongatott ún. hollerekre vezethetők vissza, melyek nem sokban különböztek a nyugat-afrikai rabszolgák munkadalaitól. Később a rabszolgaság eltörlését követően ezek szövege megmaradt, de ritmusuk – mivel már nem kellett a munka tempójához alkalmazkodnia – lelassult. Ezekből a dalokból a huszadik század 10-es éveire kialakult a mai értelemben vett klasszikus blueszene. A feketék egy része a szórakoztatóiparban helyezkedett el, ahova magukkal vitték a bluest, ahol az hamar népszerűvé vált.
A blues és a rock 'n' roll közötti kapcsolatot a második világháború után megjelenő rhythm & blues jelentette. (Nem összekeverendő a mai értelemben vett hiphop – pop hatásokat tartalmazó R&B-vel!) Ebben a stílusban megmaradt a blues zenére jellemző szövegvilág, de ritmusa felgyorsult, dinamikája erőteljesebb lett.
A rock és blues közötti legelső kapcsolatot egy chicagói muzsikus, Muddy Waters jelentette. Sok chicagói muzsikussal egyetemben ő is a déli deltavidékről származott. Az ő zenéje gyakorolta a legnagyobb hatást a brit blues-rock revival képviselőire. Egyik dalának címe lett a későbbi The Rolling Stones együttes névadója.
A country az amerikai ültetvényeken dolgozó fehér telepesek életéből merítette témáit és dallamvilágát.
A country egyik későbbi stílusa, az ún. rockabilly már a rock and roll egyik korai stílusának számít. Főleg a délvidéki munkások zenéje volt, ahol a blueshagyományok is erősen éltek, így a két műfaj keveredéséből egy erősen ritmusos, gitárral, nagybőgővel, dobbal előadott tánczene alakult ki.
A második világháborút követő években az Amerikai Egyesült Államok soha nem látott gazdasági fejlődésnek indult. Olyan folyamatok kezdődtek, mint a kertvárosiasodás, az „autó kultusza”, új drága divatirányzatok indultak hódító útjukra a tinédzserek körében, mind-mind a hirtelen jött jólétnek köszönhetően. Ugyanakkor az országban továbbra is megoldatlanok voltak az olyan problémák, mint a rasszizmus, és a hidegháború súlya is rányomta bélyegét a közhangulatra. A fiatalabb generációk a külső feszültségek növekedésével egyre inkább eltávolodtak szüleiktől, amit a média és a filmipar is kihasznált saját gazdasági céljai szerint.
Az első igazi rock-himnusznak tartott Rock Around the Clock c. Bill Haley számra így emlékezett vissza az akkor még tinédzser Frank Zappa:
Akkoriban rengeteg fiatal érzett Zappához hasonlóan. Az eseménytelen kertvárosi élet, az unalmas iskolák, és a szürke, egyforma családok rányomták bélyegüket a fiatal generációkra. Az egyetlen változást hosszú idő után a zene jelentette: Korábban csak a country, pop, musical volt jelen, aztán egyszer csak berobbant az ok nélküli lázadás, a rock 'n' roll személyében. Botrány, lázadás, felfordulás lettek az új életérzések.
A rock 'n' roll megjelenése egybeesett az addig egyeduralkodó 78-as fordulatszámú lemezeket felváltó, 45-ös fordulatszámú bakelitlemezek piaci bevezetésével, és 1954 júliusától már a legtöbb kiadó az új hanghordozón jelentette meg a legfrissebb slágereket. Ettől az évtől kezdve a zeneipar bevétele 5 év alatt megháromszorozódott, azaz évi 213 millió dollárról 603 millióra nőtt az Egyesült Államokban. A pénz szagát megérezve egyre több vállalkozó fektette pénzét a zenei ágazatba, és sorra jelentek meg friss felfedezettjeikkel az újabb és újabb producerek is.
A szabadúszó fiatal – sokszor még tinédzser – dalszerzők fokozatosan megtörték az addig szinte egyeduralkodó slágergyártási mechanizmust: Korábban a különböző ügynökségek által foglalkoztatott szerzők megírták a nagy kiadó által igényelt dalokat, majd azt a kiadó által kiválasztott énekessel, muzsikusokkal lemezre vették. Másrészt megváltoztatták a nagy lemezcégek hozzáállását is: ettől kezdve ők, az addig figyelembe se vett tinédzserek diktálták a divatot, illetve a feltételeket. A vezető lemeztársaságok 1956 után gyakorlatilag bármilyen dalt hajlandók voltak rögzíteni bárkivel, ha a piac ezt úgy kívánta, függetlenül az illető külső megjelenésétől, – vagy, ami korábban elképzelhetetlen volt – bőrszínétől vagy nemi identitásától.
A rockzene, mint művészet feláldozása az üzlet oltárán az 1960-as évek eleji producerek – Brian Epstein, Andrew Oldham, Phil Spector és társaik – megjelenésével vált valósággá: ellentétben a konzervatív gondolkodású cégvezetőkkel, ők azonnal felismerték a lázadás profitképességét. Pénzüket eleinte lemezboltokba, hangszerüzletekbe fektették, klubokat, butikokat nyitottak, majd a zenészeket is elkezdték megkörnyékezni. A lemezipar ekkor kezdett évtizedekig tartó szárnyalásba, és az 1990-es évek végén már közel 4 milliárd lemezt értékesítettek világszerte, mintegy 45 milliárd dollár értékben.
Az 1950-es években leginkább a jól táncolható rock 'n' roll volt népszerű, de természetesen a műfaj gyökereinek számító country és blues is előtérben maradt. Az első rock 'n' roll előadók közül később sok világsztár lett, melyek nevét ma már a műfaj megteremtőiként, de legalábbis meghatározó alakjaiként emlegetjük. Ilyen volt például az amerikai Bill Haley, aki Elvis Presley-vel együtt vált halhatatlanná. De ekkor élte előadói virágkorát Chuck Berry is, akit évekkel később a rock legendás alakjai neveztek meg, mint mesterüket. Ugyancsak az '50-es években alkotta legnagyobb sikereit Buddy Holly, akit a The Beatles ihletőjeként tartanak nyilván. Zenéjére jellemző, hogy sokkal egységesebb, tisztább volt, mint a szupersztár Elvisé, ugyanakkor modernebbnek hatott a country és western előadók stílusánál, így egyfajta középutat talált a két uralkodó zenei irányzat között.Ugyancsak meg kell említeni Jerry Lee Lewis (Killer) nevét amelyet utánozhatatlanul egyedi zongorajátékával érdemelt ki.Egyediségéhez őrült színpadi produkciója is hozzájárult, melyben gyakran a zongorára ugrott, felgyújtotta azt vagy éppen táncolva játszott.
Az '50-es évek közepétől a felnőtt társadalom üldözni kezdte a lázadó rock 'n' rollt. A nagyvárosokban együtteseket és lemezeket tiltottak be, koncerteket és kiadóvállalatokat lehetetlenítettek el. A hullám a médiára is kihatott: Sorra tűnt el a rock a rádióállomások műsoráról és a fiataloknak szóló nyomtatott sajtóból is. A rock-kultúrát mindennel összefüggésbe hozták, ami a társadalom romlottságára utalhat: alkohol-, cigaretta- és drogfogyasztással, motoros bandák fosztogatásaival, az utcai bandákkal. A szülők eltiltották gyermekeiket a zenétől, ami persze csak olaj volt a tűzre. A fiatalok szó szerint fellázadtak, a szüleik ellen és a társadalom ellen, amiben éltek. Egy 1956-os birminghami koncerten tettlegességig fajultak a dolgok, mikor egy civil csoport rátámadt Nat King Cole-ra csak mert ellenezték a fekete zenét.
Az európai országokban más volt a helyzet: A helyi zenészek átvették ugyan az amerikai zenei mintákat, de előadásmódjuk sokkal precízebb, kimódoltabb, ezáltal unalmasabb volt, és a rock éppen azt a vadságot veszítette el, ami sikeressé tette az újvilágban. Az itt-ott megjelenő valódi rockot játszó bandákra pedig az USA-hoz hasonló üldöztetés várt. A nyugati országokban a kritikusok és média egyaránt lenézték az új stílust, míg a kelet-európai országokban a Szovjet ideológia nevében még csírájában elfojtották annak terjedését. Mint egy korabeli ideológus írta: „Az utóbbi évek burzsoá könnyűzenéje nem más, mint az amerikai imperializmus világuralmi törekvéseinek az egyik megnyilvánulása.” Az évtized vége felé Elvis Presley megjelenésével aztán már nem lehetett tovább fékezni a rock 'n' roll népszerűsödését – legalábbis a nyugat-európai nemzetállamokban.
Az 1970-es években nagyon elterjedt a rock. Különböző, 1950-es évekből vett stílusokat kevertek össze a modernebb rockkal. Divatba jött a filharmonikusok alkalmazása több együttesnél. Ismertebb együttesek az 1970-es években: Deep Purple, KISS, Led Zeppelin, Queen, Van Halen, Pink Floyd, The Who, Black Sabbath, AC/DC stb.
A diktatúra viszonyai között nem volt lehetőség a nyugati lázadó stílus átvételére, viszont a hazai rockegyüttesek – bár szolidabb formában – de szintén rendszerellenes kritikát hangoztattak. Már az 1960-as években kezdtek feltűnni az amerikai stílust követő énekesek, de őket még kordában tudta tartani a cenzúra. Akkoriban tűnt fel például Kovács Kati, akit „üvöltözésnek” titulált előadásmódja miatt egy tehetségkutató műsorból is kiraktak. Hamarosan a Hobo Blues Band és a P. Mobil nemkívánatossá vált Aczél György és társai szemében. A korai magyar undergroundban az 1980-as évek elején megjelenő Beatrice együttes ment a legmesszebbre: a diszkó stílusból érkezett együttes hamarosan átvette a punk néhány külsőségét és botrányos viselkedésükkel és szövegeikkel ők vívták ki legjobban az államhatalom ellenszenvét. A Hobo Blues Band, a P. Mobil és a Beatrice alkotta a „fekete bárányoknak” nevezett csoportot, amely úgyszólván tiltólistára került a Kádár-korszakban. Az 1980-as évek közepén megjelent a Pokolgép és az Ossian nevű zenekar, akik már a heavy metal képviselői voltak.
1989 végén megjelent az egyik legnépszerűbb rockegyüttese, a Tankcsapda, amely az 1990-91-es években robbant be a köztudatba, és felkavarta az állóvizet a rockzenei életben.
Az 1990-es években a nyugati kultúra befolyásaként számtalan új válfaja jelent meg a rockzenének hazánkban is, ugyanakkor megnőtt az elektronikus zene iránti igény is, részben egyszerűsége, részben olcsósága miatt. Azonban az átmeneti hanyatlást ismét a feltörekvés kezdte jellemezni, és hatalmas méretű rajongótáborok mutatják azt, hogy a minőségi rockzenére igény van.
A rockzene folyamatos fejlődése során több különböző stílusirányzat megjelenését vonta maga után, melyek bár magukon viselik a rockos gyökereket, mégis sajátos műfaji elemekkel rendelkeznek.
A stílus sajátos ismertetőjegyei a torzított gitárhangok, és a korábbinál hangosabb ritmusszekció (basszusgitár, dob, ritmusgitár). Kialakulásának kulcsmozzanata volt az 1960-as évek első felében az amerikai rock 'n' roll találkozása a korabeli brit blueszal. A legelső ilyen zenét játszó együttesek: The Rolling Stones, The Yardbirds, The Kinks, The Who és Cream. Jellemző volt zenéjükre a bluesos témaválasztás, a hangos gitár és ritmuskíséret.
Később, a '60-as évek végén olyan együttesek mint a Led Zeppelin és a Black Sabbath megkísérelték a korai brit rock stílust összehozni a még inkább gitárorientáltabb hangszereléssel (Jimi Hendrix), ennek legjobb példája a Led Zeppelin II (1969) album. Innen eredeztethető a hard rock igazi kezdete. Harmadik stílusteremtő hard rock együttes a Deep Purple volt, kései albumaik már heavy metal elemeket is tartalmaztak.
A heavy metal (vagy egyszerűen csak metal) 1968 és 1974 között jött létre. A heavy metalt életre hívó, blues-rock és pszichedelikus rock gyökerekkel rendelkező együttesek gitár- és dobközpontú, vastag, kemény hangzást alakítottak ki, melyet erős torzítás és gyors gitárszólók jellemeznek. A heavy metal a könnyűzenei műfajok egyik legextrémebb formája. (A kifejezés eredeti jelentése angolul "nehéz fém".)
Bár már a korai heavy metal együttesek, mint a Led Zeppelin, a Deep Purple és a Black Sabbath is hatalmas közönséget vonzottak, ugyanakkor folyamatosan támadták őket a műfajon kívülről, ami azóta is végigkíséri a metal zene történetét. Mikor a heavy metal együttesek első hulláma kezdett kifáradni, az 1970-es évek végén felbukkant a brit heavy metal új hulláma (New Wave Of British Heavy Metal, rövidítve NWOBHM), amely sokkal inkább eltávolodott az eredeti blueshatásoktól, és beolvasztotta a műfajba a punk fogósságát.
A heavy metal az 1980-as években vált igazán népszerűvé világszerte, amikor sok, ma már szélesebb körben elterjedt alműfaja először kifejlődött. A metal korábban ismert formáinál jóval agresszívebb és extrémebb variációk jobbára csak az underground közönség figyelmét keltették fel, de például a glam metal és kisebb mértékben a thrash metal is már komoly kereskedelmi sikereket arattak.
A progresszív rock az 1960-as években alakult ki, de fénykora leginkább az 1970-es évekre tehető. A kompozíciók többnyire hosszú lélegzetűek, nem ritka a 20 percet is meghaladó szerzemény (például Pink Floyd: Echoes, Yes: Close to the Edge). A szerzők témáikat gyakran tételekre osztják, hasonlóan a klasszikus zenekölteményekhez. Bár a progresszív rockot a tudatos témafeldolgozás, annak aprólékos, cizellált zenei kifejtése jellemzi, mégis, szinte minden lemezen találhatunk egy-egy olyan dalt, amely nem illik bele a lemez összképébe. A progresszív rock művelőinek hangszerhasználata is e stílusra jellemző jegyeket mutat. Az elektronikus és akusztikus hangszerek (szintetizátor, orgona, zongora, fuvola) mellett a zenekarok vokális stílusa is sajátos. A progresszív rock előadóit nem kötik meg olyan zenei konvenciók, mint a szokványos 4/4-es ritmusképletek, vagy az egy zeneszám – egy hangnem világa. Egy zenei gondolat megvalósításához éppúgy hozzátartozik a változó ritmuskép, a dinamikusan változó tempó, mint a hangnemek közötti virtuóz átjárás alkalmazása és az extrém széles dinamikatartomány kihasználása. A progresszív rock legjobb képviselőire a virtuozitás, hangszerük (hangszereik) professzionális használata a jellemző. Előadóik, zeneszerzőik között nem ritka a magas szintű zenei előképzettségű művész. E megszerzett képességeket – többek között – szimfonikus jellegű műveikben érhetjük tetten. Jó példa erre az Emerson, Lake & Palmer Works Vol 1. című gyűjteményén a Piano Concerto No. 1 szerzemény.
A punk rock egy rendszerellenes rockzenei mozgalom, amely 1974-1975 táján indult el (habár átmeneti formái már évekkel korábban is léteztek) olyan zenekarok által, mint a Ramones, a Sex Pistols, a The Clash és a Patti Smith. A fogalom használható azokra a zenei színterekre is, amelyek ugyan később jelentek meg, de hasonló alapvető jellemzőkkel rendelkeznek, mint az első generációs „punk”, azonban gyakran tévesen utalnak vele egyéb zenekarokra is, a „viselkedés”, ill. a „fiatalkori agresszió” fogalmán keresztül. A fogalmat gyakran használják a zenei mozgalomhoz kapcsolódó divatirányzattal, ideológiával és szubkultúrával, vagy akár a tiszteletlen („csináld magad”) hozzáállással kapcsolatban is.
A dzsesszrockot gyakran hozzák összefüggésbe a progresszív rockkal, hiszen mindkettő az európai klasszikus zenéből és a dzsesszből gyökerezik. A stílus rendszerint pörgősebb, élettel telibb a prog rocknál. Leegyszerűsítve arról van szó, hogy a rockzenére jellemző hangszerekkel és dallamvilággal játszanak olyan dzsesszenét, ami még belül képes maradni a rock keretein. Egy másik megközelítés szerint a dzsesszrock valódi rockzene, melyhez különböző – a stílustól „idegen” hangszerekkel (például: szaxofon, vonósok, vagy különféle fúvós hangszerek) – hangszerek alkalmazásával egy sokkal instrumentálisabb, teltebb hangzást tesznek hozzá.
A dzsessz-rock kapcsolatból kialakult stílust gyakran „jazz fusion”-ként, vagy csak fusion-ként emlegetik, ez a megnevezés azonban jelentheti a dzsessz összefonódását bármilyen más könnyűzenei stílussal is, például pop, folk, reggae, funk, heavy metal, R&B, hiphop, vagy akár elektronikus zene is.
A hatvanas évek végén a rockelőadók visszanyúltak a klasszikus zenei stílusokhoz és előadásformákhoz, és ezeket saját zenei hangzásukkal vegyítették, így születtek például a rockoperák.
A rockopera kifejezés nem teljesen fedi a valóságot, mivel az ilyen néven említett lemezeknek nem sok közük van a klasszikus értelemben vett operához mint színházi műfajhoz. Rockopera alatt olyan lemezeket vagy dalciklusokat értünk, melyek egy bizonyos témát dolgoznak fel, vagy a színpadi műhöz hasonlóan történetet mesélnek el. Ismertebb rockoperák például a The Who Tommy, illetve Quadrophenia c. lemezei, a Pink Floyd The Wall c. munkája, vagy a magyar István, a király (zenéjét Szörényi Levente szerezte, szövegét Bródy János írta Boldizsár Miklós Ezredforduló című drámája alapján - első bemutatója 1983-ban volt).
A rocmusical olyan színpadi műfaj, mely előadása során rockos stíluselemeket tartalmaz. A színházi előadások során általában nélkülözni kell a rockzene fontos velejárói közül a hangerőt, és maga az előadás sem lehet egy koncerthez hasonlóan dinamikus, de az ilyen művek rendezőinek megvannak a módszereik a probléma kikerülésére. A rockmusicalek általában színpadi műként látnak hamarabb napvilágot és a zenei album csak a mű sikere után jelenik meg. Ezen is látszik, hogy elsősorban nem a zeneboltokba szánt alkotásokról van szó. Az első ilyen musicalek megjelenése az 1960-as évekre tehető (ekkor jelent meg a Hair és a Jézus Krisztus szupersztár), de a műfaj virágkora a későbbi évtizedekre tehető.
Lényegében rockopera, azzal a különbséggel, hogy az elmesélt történet nem bomlik szereplőkre, nincsenek benne dialógusok. A dalok elbeszélő formában adják át a történetet a nézőközönségnek. Bizonyos esetekben, ahol az elérni kívánt hangulat ezt megköveteli, a zenészek helyett teljes kórust, vagy nagyzenekart is alkalmazhatnak.
A rockkabaré lényegében egy kabaré, ahol a zenét az egyes jelenetek aláfestérére használják. Illetve a zene nézőpontjából az egyes számok között átvezetést képeznek a humoros jelenetek, dialógusok. A stílus az Egyesült Államokban és Nagy Britanniában volt a legnépszerűbb (lásd: Monty Python), hazánkban a L’art pour l’art Társulat volt a műfaj első képviselője.
Egyesek keresztény szemszögből tették kritika tárgyává a rockzenét. A protestáns keresztény nézeteket Walter Kohl Rockzene és keresztyén életvitel című 1984-es műve világítja meg. Kohl úgy véli, hogy a rockzene tipikus elemei a) az egyoldalú, testre ható ritmus, b) a dallam-, összhang- és ritmusrészletek monoton ismétlődése, c) a nagy hangerő és d) a rendetlen, eksztatikus kifejezési formák ellentmondanak Isten teremtési rendjének, amely a békességet, nem pedig az összevisszaságot sugallja. Emellett Kohl szerint a rockzene „gyakran kábító és hipnotikus hatású, transzba és pusztító eksztázisba meríti hallgatóságát”, illetve fogalmához negatív képzetek tapadnak. Úgy véli, hogy ezért keresztény rockzene nem is létezhet. Arra a hozzá intézett kérdésre, hogy egy klasszikus zeneszerző bibliai alapelvekkel ellentétes élete miatt miért hallgathatóak mégis művei, míg egy rockzenészé hasonló esetben miért nem ajánlott, – úgy válaszol, hogy szemben a komolyzenei alkotásokkal, a rockzene esetében a bibliaellenes életszemlélet – a fentebbi jellemző elemek miatt – közvetlenül a darabok zenei részében is kifejezésre jut. A rockvilágot 9, véleménye szerint a vallásos világnézettel ellentétben lévő ponton támadjaː 1. az alkotók hírnévéhsége; 2. a pénzügyi és ipari körökkel való komoly érdekeltségi kapcsolatok; 3. hatalomra és manipulációra törekvés; 4. kábítószer élvezet, alkoholizmus, kicsapongó szexuális élet; 5. keleti vallások befolyása; 6. varázslás, okkultizmus; 7. lázadás, rombolási düh; 8. kaotikus mammuthangversenyek; 9. önző, „vedd el” életszemlélet reklámozása. U. Bäumer 1993-as Csak a lelkedet akarjuk! A rockzene világa és az okkultizmus című művében tulajdonképpen Kohl 6. pontját elemzi részletesenː rámutat, milyen mértékben van jelen az okkultizmus, varázslás, és a kifejezett sátánizmus a rockzene világában. Állításait az egyes rockzenészek életéből vett példákkal, zeneszövegrészletekkel és hanglemezborítók mellékelt képeivel támasztja alá. – Corrado Balducci a római katolikus egyház irányából vizsgálja meg a rockzene kérdését Sátánizmus és rockzene című 1992-es könyvében. A mű hasonlóan Bäumer könyvéhez a rockzene okkult vonásaival foglalkozik és többé-kevésbé sátánista rockegyüttesnek minősíti a The Beatles-t, a The Rolling Stones-t, a Black Sabbath-ot, és a Led Zeppelint. Részben sátánista vonásokat figyel meg – példákkal illusztrálva – az AC/DC, a Dead Kennedys, az Iron Maiden, a Kiss, a Megadeth, a Mötley Crüe és a Possessed egyes dalszövegeiben is. Személy szerint sátánistának tartja Alice Coopert, Mick Jaggert és Ozzy Osbourne-t. Úgy véli, hogy a rockzenei alkotások gyakran tudatalatti vagy tudatos sátánista üzeneteket közvetítenek, emellett nemritkán öngyilkosságra, lázadásra, szexuális devianciákra és bűnözésre buzdítják a hallgatóságot.
Corrado Balducciː Sátánizmus és rockzene (ford. Komlósi Éva), Bencés-Piemme Kiadó, Pannonhalma, 1992,  : 963-7918-03-7, 319 p
U. Bäumerː Csak a lelkedet akarjuk! – A rockzene világa és az okkultizmus: adalékok – tények – a háttér, Evangéliumi Kiadó, Budapest, 1993, ISBN 963-8079-51-7, 80 p
Jávorszky Béla Szilárd – Sebők János: A rock története I. (Budapest, Glória Kiadó, 2005, ISBN 963-9587-09-5)
Jávorszky Béla Szilárd – Sebők János: A rock örök – és jól jövedelmező – Népszabadság Online
Walter Kohlː Rockzene és keresztyén életvitel – A XX. század legnagyobb zenei forradalma, Evangéliumi Kiadó, Budapest, 1984, 128 p

A Rockmaraton Magyarország egyik legrégibb fesztiválja, amelyet 1991-től kezdve rendeznek meg. 2000-ben a fesztivált átköltöztették a szervezők a Csörge-tó mellől Pécsre, a Malomvölgybe, amely a Dél-Dunántúl egyik legnépszerűbb könnyűzenei fesztiválja lett. 2015-től Dunaújvárosban a Szalki-szigeten kerül megrendezésre a fesztivál.
A rendezvény hat napja alatt több mint száz együttes lép fel, három színpadon, a nagy nevű zenekaroktól a kevésbé ismert fiatal tehetségekig. A magyar sztárzenekarok közül a Sear Bliss, a Dalriada, a Tankcsapda, a Kispál és a Borz, a Kiscsillag, a 30Y, a HétköznaPICSAlódások, a Pokolgép, a P. Mobil, az Omen, a Moby Dick, a Coda, a Hobo Blues Band, a Lord, a Kalapács, a Mobilmánia és Deák Bill Gyula, a külföldiek közül pedig az Amorphis, a Finntroll, a Gloryhammer, a Turilli/Lione Rhapsody, a Paradise Lost , a  Metal Church ,a HammerFall a  The Exploited ,a Korpiklaani, az Amon Amarth a My Dying Bride, a Helloween, a Cannibal Corpse a Soulfly, a Stratovarius, a Marduk,  az Eluveitie és az Arch Enemy is fellépett. A fesztiválon 2016-ig minden évben fellépett Deák Bill Gyula.
A fesztivál 25 évig évente került megrendezésre, története három nagy szakaszra bontható. Az első 10 év a „Csörge-tói Rockmaraton”, a második 11 pedig az ismert malomvölgyi Rockmaraton. 2015-től pedig Dunaújváros melletti Szalki-szigetre költözött a fesztivál.
1991-ben került megrendezésre az első Rockmaraton Rudán Joe és Majsai-Németh Zsolt szervezésében. 1992-ben 29 zenekar lépett színpadra, melyek között már több neves magyar előadó is szerephez jutott a rendezvényen, például a P. Mobil, a Lord a Takáts Tamás Dirty Blues Band, Vörös István és a Prognózis, vagy Török Ádám és a R.A.B.B.. A fesztivál teljesen ingyenes volt a koncertek 42 órán keresztül nagyobb megszakítások nélkül folytak.
1994-ben a fesztivál 5 napján összesen 52 zenekar lépett fel, melyek között már 3 külföldi együttes is helyet kapott. Abban az évben olyan neves előadók is színpadra léptek, mint az Auróra, Waszlavik László, a Prognózis, vagy Deák Bill. A fesztiválon először ebben az évben szedtek belépőt, melynek összege 300 forint volt. 1995-ben a visszaemlékezések szerint a nagyobb zenekarok koncertjein, mint például a Tankcsapda, már tízezres tömeg verődött össze. 1996-ban 4 napos volt a fesztivál, összesen 37 zenekar lépett föl, többek között a Kispál és a Borz, az Akela, a Tankcsapda, a Tűzkerék R.B., a Replika, a Gép, a Takáts Tamás Dirty Blues Band, a Coda, A Deák Bill Blues Band vagy a Sámán.
2000-ben az addigi szekszárdi tulajdonos-szervező kezéből átkerült Máté Attilához a rendezvény, amely a rossz idő miatt teljes anyagi kudarc volt. 2001-től a fesztivál helyszíne átkerült a Pécs melletti Malomvölgyi-tóhoz. Kezdetben egy színpad volt, a 2008-as évben már három. Népszerűsítés céljából a 2009-es fesztiválon a külföldieknek ingyenessé tették a belépést a szervezők. 2011-ben a szervezők bejelentették, hogy finanszírozási problémák miatt a 2012-es Rockmaraton lesz az utolsó a fesztivál történetében. Az utolsó Rockmaraton néven megrendezésre kerülő rendezvényt Gróf Balázs grafikus alkotása népszerűsítette, főszerepben a fesztivál két ikonikus figurájával Rockfaterrel és Bőr Gyulával. 2012-ben Pécs város önkormányzatának alpolgármestere 5 millió forinttal támogatta a rendezvényt, így a fesztivál jövője biztosítottnak látszik.2015-ben Dunaújvárosban a Szalki-szigeten került megrendezésre a jubileumi 25.-ik Rockmaraton, 4 színpadon 120 zenekarral. 2016-ban 10 naposra duzzadt a fesztivál, ez egyben rekord kísérlet is volt  "A világ leghosszabb rockfesztiválja" Guinness rekord megdöntésére. Ekkor azonban a Megadeth  basszusgitárosa, David Ellefson sérülése miatt a zenekar a koncert estéjén lemondta fellépését. 2019-ben újabb váratlan fesztivál közbeni lemondás történt: a francia Rise of The Northstar a fesztiválra jövet  balesetet szenvedett, így több közép-kelet európai fellépésüket törölniük kellett. Ugyanakkor ebben az évben volt az első teltházas nap : a fesztivál szombati napján közel 7000-en voltak a Szalki-szigeten.MÁRA MINDEN JEGY ELKELT, MÁR A HELYSZÍNEN SEM TUDTOK VÁLTANI.

A Rocks and Honey Bonnie Tyler brit rockénekesnő tizenhatodik stúdióalbuma, amely 2013. március 8-án jelent meg Európában. A reszelős hangú énekesnő nyolc év után adott ki új stúdióalbumot, amelyet a countryzene fővárosának tartott, Tennessee államban található Nashville-ben készített. Elmondása szerint csak két countrydal hallható rajta, többségében erőteljes balladák és rockdalok kaptak helyet a lemezen.Az album elkészítésében régi barátai segítették, mint Desmond Child, akivel utoljára az 1988-ban megjelent Hide Your Heart (Notes from America) című albumon dolgozott együtt. A lemez fő producere David Lyndon Huff.
Az album első kislemezdala a Believe in Me, amellyel Bonnie Tyler képviselte az Egyesült Királyságot a 2013-as Eurovíziós Dalfesztiválon Malmőben. A dal Desmond Child szerzeménye. Az albumra kezdetben csak a hivatalos, teljes verzió került fel, majd a megjelenése előtt egy héttel utolsóként a rádiós verzió is felkerült. A lemez 2013. május 6-án jelent meg az Egyesült Királyságban és május 14-én az Amerikai Egyesült Államokban és Kanadában a Warner Bros. Records gondozásában. Legkésőbb Oroszországban és a FÁK országaiban jelent meg az album 2013. november 28-án a Warner Music orosz leányvállalata, a Nikitin és a BestFM rádió gondozásában.
Bonnie Tyler 2007 nyarán Ausztráliában turnézott és az ottani médiának adott interjúiban kifejtette, hogy tervben van egy új album létrehozása. Már akkor bejelentette, hogy country-rock stílusú lemezzel készül visszatérni, mégpedig Jim Steinman segítségével. A megjelenést Bonnie Tyler 2007 november–december tájára datálta.2007. szeptember 28–29-én a Niagara Falls-koncerten Bonnie már két új dalt is énekelt. Az Under One Sky és az Is That Thing Loaded eddig nem jelent meg egyetlen lemezen sem, így várható volt, hogy következő albumának dalai lesznek. Az énekesnő újabb csúszást jelentett be és az album megjelenését már 2008-ra tolták ki.2008. július 1-jén Bonnie Tyler Törökországban koncertezett és a Zaman nevű lapnak adott interjújában már 2009 nyarán megjelenő lemezről beszélt. Jim Steinman elfoglaltsága miatt lassan készült az album, és Bonnie valami nagyon különleges dalt szeretett volna a lemez végére. Az énekesnő szerint akkor öt-hat dal már elkészült, és az új lemez, elmondása szerint rock stílusú lesz.
2009 tavaszán Bonnie a BBC Radio Wales-nek adott interjújában elmondta, fel kellett függeszteni az új album készítését Jim Steinman egészségi állapota miatt, és azt 2010-re csúsztatják. Az addig elkészült hét dal továbbra is a fiókban maradt. Bonnie Tyler a koncertjein négy új, addig kiadatlan dalt énekelt a többi nagy slágere mellett. Az Is That Thing Loaded, a You are the One, a Don't Tell me it's Over Now és az It's my Name című dalok szerzőiről és arról, hogy milyen alkalomra íródtak, nincs információ.
Bonnie Tyler hivatalos magyar rajongói oldala azt a hírt osztotta meg, hogy Bonnie Tyler és kiadója, a Stick Music közötti feszültség és a 2010 végén lejáró szerződés miatt az új album 2011-ben jelenhet meg leghamarabb. A francia Stick Music egy nagylemezt, egy regionális kiadványt, egy koncert DVD-t és annak CD változatát adta ki 2005 és 2006 között. Az énekesnő a kiadó weboldalának nyitóoldalán szerepelt 2005-től egészen 2012. év végéig.2010 nyarán Bonnie Tyler az amerikai Wayne Warner countryénekessel készített közös duettet. Bonnie a WalesOnline-nak adott interjújában elmesélte, hogy Nashville-ben Wayne Warnerrel több csodálatos dalt is rögzítettek, és nagyon élvezte a közös munkát. Az új album – elmondása szerint – country-rock stílusú lesz, ami csak egy kis stílusváltás az énekesnő karrierjében. A Warnerrel közös duettjük, a Something Going On több amerikai countryzenére specializálódott rádiócsatorna játszási listájának első helyén szerepelt.2011. október 3-án megjelent Franciaországban a Bonnie Tyler Best Of 3CD a francia Sony Music gondozásában. A kollekció producere az a Jean Lahcene, aki Bonnie egyik producere volt a Stick Music kiadónál, így a három lemezes gyűjteményre az örökzöld slágerek mellett jócskán került a kis francia kiadónál megjelent dalokból is. A lemezre felkerült egy vadonatúj dal, az Amour Éternel (Eternal Flame) amelyet Laura Zen énekesnővel részben angol, részben francia nyelven ad elő. A kiadvány szövegkönyvéből kiderül, hogy a dal a Stick Music stúdiójában és gondozásában jelent meg, így tudható volt, hogy továbbra sem váltott kiadót Bonnie. Továbbá a koncertjein előadott Under One Sky című dal is felkerült a válogatásra, újdonságként. A francia France3 televíziós csatorna Bonnie Tylerrel készített interjújában Bonnie bejelentette, hogy 2012 januárjában az amerikai Tennessee állambeli Nashville-be utazik, hogy kiválassza azt a 10–12 dalt, amely az új albumát alkotja majd. 2011. december 2-án a németországi, Merenberg központú ZYX Music kiadta a Bonnie Tyler Live in Germany 1993 című CD, DVD és CD+DVD kollekciót. Az énekesnő ezzel a kiadvánnyal bekerült a kiadó adatbázisába.
2012. február 25-én végre konkrét hírek láttak napvilágot. Desmond Child a saját Twitter oldalára töltött fel két képet, amelyen Bonnie Tylerrel látható a stúdióban. Az énekesnő saját honlapján is megerősítették a hírt, miszerint 13 új dal – köztük egy duett a többszörös Grammy-díjas Vince Gill-lel – kerül fel a korongra. A lemeznek azonban akkor még nem adtak címet, illetve azt sem lehetett tudni, melyik kiadóhoz kerül.2012. augusztus 23-án az énekesnő Budapesten adott koncertet a Budavári Palotában. A koncert előtt több magyar újságnak, illetve az RTL Klubnak adott interjúiban elmondta, hogy új, Rocks and Honey címre keresztelt albuma csak 2013 év elején jelenik meg, és igazán csak két country-rock stílusú dalt tartalmaz majd.
2013. február elején a svájci székhelyű Grooves-Inc. a webáruház kínálatába tette a Rocks & Honey albumot, és már a kiadót is megjelölte, amely szerint a német ZYX Music jelenteti meg 2013. március 8-án. A ZYX Music csak egy héttel később tette fel a saját honlapjára az új albumot.
Az énekesnő a Renowned for Sound magazinnak adott interjújában elmondta, azért késett ennyit az új album, mert nem csak egy-két új dallal akart turnézni, hanem egy teljes albummal. Ezért Nashville-be utazott menedzserével, Matt Davisszel, hogy új dalokat keressenek. Több stúdióban és lemezkiadónál is jártak. Bonnie menedzsere egy héttel tovább maradt Tennessee-ben, és több demóval tért vissza Európába. A felvételeket megmutatta Bonnienak, akinek nagyon tetszettek a demók, és kiválasztották az új lemez dalait. Az énekesnő hozzátette, minden dalt nem tudtak feltenni erre a lemezre, így egy következő albumon kapnak majd helyet, amit szintén Nashville-ben készítenek majd el.
A Rocks and Honey Bonnie Tyler 16. nagylemeze. A felvételek 2012 februárjában készültek az amerikai Nashville-ben. A lemez nagy részét a híres Blackbird Studióban vették fel, ahol olyan híres country előadók is megfordultak, mint Dolly Parton, Shania Twain, Taylor Swift, Reba McEntire és Vince Gill. De könnyűzenei világsztárok is készítették már itt albumaikat (Avicii, Bon Jovi, Cliff Richard, Demi Lovato, Johnny Cash, Lionel Richie, Richard Marx, Rita Ora)A dalok szerzői és producerei között volt Desmond Child is, akivel 1986-ban és 1988-ban dolgozott együtt. Egyik legnagyobb közös slágerük az If You Were a Woman című dal, amelyet hét Billboard Video Music Awards díjra jelöltek, többek között a legjobb dal és a legjobb látványeffektusok kategóriában. A producer saját Twitter-oldalán tett közzé egy Tylerrel közös képet a stúdióban. Az album fő producere David Huff amerikai zeneszerző, dobos, zenei producer volt. Testvére, Dann Huff szintén zenész, és olyan előadókkal dolgozott együtt, mint Shania Twain, Céline Dion vagy Michael Bolton. Az utómunkálatokat májusban végezték egy Los Angeles-i stúdióban, ahol Tyler is jelen volt.
Az albumra kezdetben 13 dal került volna fel, a ZYX Music a megjelenés előtt alig több mint egy héttel azonban egy dallal bővítette a kiadványt. A Believe in Me című dal rádiós verziója került fel tizennegyedikként a lemezre, amelynek játékideje így már meghaladta az ötvenegy percet. Ezalatt a dalok sorrendjét is átalakították az első változathoz képest. A megjelenés előtt egy hónappal a francia Amazon.fr weboldal és a ZYX Music egy ideiglenes borítóképet adott közre.
A kiadványra felkerült egy duett is Vince Gill közreműködésével. Az énekesnő 2012-es budapesti látogatásakor adott interjújában így nyilatkozott az új lemezről: „Csak két valódi country-szám lesz a lemezen, az egyik egy duett, és What You Need From Me a címe, a 27-szeres Grammy-díjas Vince Gill-lel éneklem együtt, akinek csodaszép hangja van”.A lemezen több híres amerikai zeneszerző, countryzenész és énekes is dolgozott. Az albumon Chad Cromwell dobolt, aki többek között Neil Young és Marc Knopfler legsikeresebb albumain is közreműködött. A Sunshine című dalt Stefanie Ridel amerikai színésznő, szövegíró és énekes, a Wild Orchid együttes egyik tagja írta. A Stubborn című dalt Desmond Child mellett a svéd származású zeneszerző, szövegíró Peter Mansson írta, aki többek között a Blue együttesnek és Victoria Beckhamnek is írt dalt, továbbá több svéd pop- és rockegyüttessel is dolgozott együtt. A másik Desmond Child-dalnál (Believe in Me) Chris Braide volt a társszerző. Az amerikai énekes, szövegíró és producer többek között Christina Aguilera, David Guetta, Boyzone, Robbie Williams és Kylie Minogue albumaira írt dalokat.
A háttérénekesek között is akadnak nagy nevek. Bekka Bramlett amerikai énekesnő, aki több együttesben is oszlopos tag volt, 1993 és 1995 között a Flatwood Mac együttesben is énekelt, de Vince Gillel is dolgozott, továbbá több Belinda Carlisle-albumon is vokálozott. Bonnie Tyler albumán négy dalban énekel. A You Try című dalban a Tennessee Gospel kórus mellett Wendy Moten is énekel, aki Michael Bolton koncertjein is énekelt, de több toplistás önálló dala is megjelent már. A Crying és a Little Superstar dalokban maga a szerző, James House is énekel. A kaliforniai származású countryművész önálló albumokat is adott már ki, mérsékeltebb sikerrel.
A lemezen három feldolgozás hallható. Az egyik az All I Ever Wanted, amelyet korábban Beau Davidson amerikai énekes, dalszerző, modell énekelt először 2010 áprilisában.
A másik dal, a Flat on the Floor, amely Carrie Underwood amerikai countryénekes 2007-es nagy sikerű Carnival Ride című albumán jelent meg először.
A harmadik dal, a Little Superstar Beth Hart amerikai énekesnő előadásában vált ismertté. A színésznőként is jeleskedő Beth egyelőre egyik lemezén sem rögzítette a dalt, csupán a koncertjein énekli.Bonnie Tyler személyes kedvence az All I Ever Wanted című dal, és bízik benne, hogy kislemez formában is megjelenik majd. A Female Firstnek adott interjúban azt nyilatkozta, hogy nagyon sokan szeretnék, ha a Sunshine lenne a következő kislemeze, így valószínű, hogy az lesz a második single.
A szintén a lemezen szereplő Mom című dalról Bonnie egy történetet is elmesélt. 2012-ben az egyik fellépése előtt a sminkszobában készülődött, és közben az új albumára szánt demófelvételeket hallgatta. Ez a dal annyira meghatotta, hogy sírni kezdett, és nem bírta végighallgatni. Miután újra kisminkelte magát és vége lett a koncertnek, rögtön végighallgatta az összes demót. Később a stúdióban, a dal feléneklésekor is négy-öt alkalommal elsírta magát, de csak azt mondogatta magában, hogy meg kell csinálnia, mindenképpen fel kell énekelnie ezt a dalt.A ZYX Music büszke arra, hogy Bonnie Tylerrel dolgozhatnak. A március 11-én kiadott hírlevélben Gregor Minning a kiadó A&R vezetője a következőket mondta: „Büszkék vagyunk, hogy együtt dolgozhatunk egy ilyen nemzetközi sztárral, mint Bonnie Tyler. Pozitív meglepetés számunka, hogy a BBC Bonnie Tyler egyik dalát indítja az idei Eurovíziós Dalfesztiválra. A Believe in Me természetesen hallható a Rocks and Honey albumon”.
Az album közel egy évig cím nélkül készült. A névadással kapcsolatban Bonnie két történetet is mesélt. Egyfelől, a kész albumot 2012 nyarán megmutatta egy barátnőjének, és megkérte, hallgassa végig és mondja el róla a véleményét. Az illetőnek nagyon tetszett a lemez, és felfedezni vélte benne egyszerre a countryzenére jellemző mézes lágyságot és a rockzenei elemeknek köszönhető vadságot. Így lett a cím Rocks and Honey. A másik verzió hasonló. Ezt Bonnie Tyler Budapesten, a Quart magazinnak adott interjújában mondta el. A cím a What You Need from Me című dalhoz kapcsolódik, amelyet Vince Gill-lel énekel. Tyler így nyilatkozott a címről: „… a dalt 27-szeres Grammy-díjas Vince Gill-lel éneklem együtt, akinek csodaszép hangja van. Nem gondoltam volna, hogy bele fog menni ebbe, de egyből elfogadta a felkérést. Ezért is választottuk ezt a címet az albumnak [magyarul Sziklák és méz], mert az ő hangja lágy és édes, az enyém pedig ugyebár érdes.”
A lemez borítója nem túl bonyolult, letisztult képi világ jellemzi. Az első borítón lévő fekete-fehér kép 2011-ben készült Bonnie Tylerről Moszkvában, ahol az énekesnő a RetroFM-koncert sztárvendége volt. A fotót Szergej Arzumanyan készítette. A kép hátterében, bár a borítón nem vehető ki tisztán, de a párizsi Olympia Hall nézőtere látható. A hátsó borítón egy koncertkép van, ami a Rock Meets Classic turné egyik állomásán készült az énekesnőről. A képet Bonnie unokaöccse, Andrew Hopkins készítette csakúgy, mint a belső oldalakon látható fekete-fehér koncertképet, amely később a Believe in Me kislemez borítója lett. A szövegkönyv belső oldalain még két színes pillanatkép is látható, amelyet Katie Scott készített az énekesnőről 2012. decemberében Londonban, az O2 Arénában, ahol Bonnie a Status Quo karácsonyi koncertjének vendégfellépője volt.
A ZYX Music egész Németországra kiterjedő reklámkampánnyal hirdette az új albumot a sajtóban. A Das Neue Blatt, a Neue Post, a Das Neaue, a Freizeit Woche és a Schöne Woche magazinokban hirdette az új albumot. Ezek a kiadványok 8 millió olvasóhoz jutnak el. Televíziós médiakampányt alkalmaztak országszerte, valamint az üzletekben is találhatók voltak reklámanyagok.Bonnie Tyler az első dalt még 2012-ben mutatta be a BBC Radio Wales hullámhosszán. Már akkor beszélt az új albumról, illetve a Vince Gill-lel közös What You Need from Me című dalukról, amelyet a rádió teljes egészében le is játszott.
2012. december 31-én, éjfél előtt fél órával Berlinben a ZDF szilveszteri partiján, a Wilkommen 2013 című szabadtéri évzáró koncerten adta elő élőben az All I ever Wanted című dalát, a Brandenburgi kapu előtt felállított színpadon. Az eseményen a Holding Out for a Hero és a Total Eclipse of the Heart dala után zárásképpen adta elő az új dalt. Az énekesnő elmondta, hogy hivatalosan februárban jelenik meg.2013. február 16-án szintén Berlinben, a Willkommen bei Carmen Nebel show-ban is elénekelte az All I Ever Wanted című dalt. A műsor házigazdája, Carmen Nebel egy hatalmas plüssmackóval (Berliner Bär) lepte meg az énekesnőt. Február 18-tól a Rock Meets Classic turnén vett részt, és fellépett Hollandiában, Németországban és Svájcban, összesen húsz helyszínen. A lemez hivatalos tv-reklámját 2013. március 14-én mutatta be először a ZYX Music.2013. március 7-én Bonnie Tyler a németországi Heidelberg város egyik műszaki és szórakoztatóelektronikai áruházában tartott dedikálást. Az album hivatalos megjelenése előtt egy nappal sokan álltak sorba az új lemezért és egy közös fotóért.A Rocks and Honey-t a ZYX Music Németországban, Ausztriában, Svájcban, Franciaországban, a Benelux államokban és Lengyelországban jelentette meg első körben. Az Eurovíziós bejelentést követően a brit és az amerikai Amazon is kínálatába tette. Az Egyesült Királyságban és az USA-ban a Celtic Swan és a Warner Bros. adta ki 2013 májusában, az Eurovíziós Dalfesztivál idején.Az új album megjelenésekor az énekesnő hivatalos weboldala is új arculatot kapott, hivatalosan is felkerült a Facebookra és saját, hivatalos Twitter-oldala is lett.
Az Eurovíziós Dalfesztivál után Bonnie Tyler Franciaországba utazott, hogy népszerűsítse új lemezét. Az énekesnő több napon keresztül több tv- és rádióinterjút adott. Május 28-án a France Bleu rádió esti műsorában énekelte el élőben a Believe in Me és az All I Ever Wanted című dalát, valamint interjút adott. Az azt követő napokban pedig több párizsi rádióállomásnak, televíziónak és újságnak adott interjút.
Bonnie Tyler 2013. február 18-tól március 17-ig a Rock Meets Classic 2013 elnevezésű rockzenei turné egyik fontos fellépője volt. A koncertsorozatot évről évre megrendezik, amelyen a rockzene legnagyobbjai állnak össze egy turné erejéig. Ebben az évben Paul Rodgers a Free, a Bad Company és a Queen együttes tagja, Eric Bazilian a The Hooters-ből, Steve Augery a Journey volt tagja, Chris Thompson a Mannfred Mann's Earth Band frontembere mellett Bonnie Tyler is tagja volt a fellépőknek. A turnén egy rockegyüttes, a Mat Sinner Band és a cseh Bohemian Sypmhonic Orchestra Prague játszott, így minden dal szimfonikus rock stílusban volt hallható.
A rendezvénysorozatot a német RTL televízió és az Antenne Bayern médiaszolgáltató kiemelten támogatta.
Bonnie-nak egy váratlan betegség miatt a február 23-i esseni fellépését le kellett mondania.Bonnie Tyler az alábbi dalokat énekelte a turnén: Total Eclipse of the Heart, It’s a Heartache, Believe in Me (új dal), The Best, Holding Out for a Hero. A koncert fellépői, beleértve Bonnie Tylert és a zenekarokat is, Sould Out Awards díjat kaptak a BigBOX Allgäu rendezvényközpontban tartott koncertjük előtt. A díjat 2009 óta olyan művészeknek ítélik, akik telt házas koncertet tudnak adni.
A BBC 2013. március 7-én jelentette be, hogy az Egyesült Királyságot az 58. Eurovíziós Dalfesztiválon Bonnie Tyler képviseli Believe in Me című új dalával. Katie Taylor, a BBC szórakoztatásért felelős koordinátora szerint Bonnie Tyler egy globális szupersztár fantasztikus hanggal, és a BBC örül, hogy Bonnie viheti a brit zászlót Malmőbe, ahol valószínűleg 120 millió ember előtt énekel.
Bonnie Tylerrel a BBC készített telefoninterjút, amikor az énekesnő éppen egy németországi benzinkútnál volt, és elmondta, fantasztikus lehetőséget kapott azzal, hogy a BBC az ő dalát választotta, továbbá így nyilatkozott: „Nem mondom, hogy nyerni fogok, de a legjobbat hozom ki magamból a hazám számára”.
2013. március 19-én Bonnie Tyler a BBC televízió The One Show című műsorában vendégszerepelt, és az Eurovíziós szerepléséről beszélt. Elmondta, hogy a Believe in Me című dalához a videoklipet East Sussexben készítették, és a forgatás ideje alatt nagyon fázott a barátságtalan időjárás miatt. Továbbá azt is elárulta, hogy a BBC már karácsony előtt megkereste őt az Eurovízió kapcsán, de titokban kellett tartania még a családtagjai előtt is, nehogy valamelyik testvére vagy unokatestvére nyilvánosságra hozza a Facebookon.Az énekesnő azonban sajnálatos dolognak tartotta, hogy családja nem kapott jegyet a dalfesztivál döntőjére, bármennyire is próbálkoztak, nekik már nem maradt jegy. Bonnie a Daily Starnak nyilatkozva hozzátette, majd akkor otthon ünnepelnek, kis szerencsével.Május 15-én az énekesnő Malmőben adott sajtótájékoztatót, az Eurovíziós Dalfesztivál hetén, amelyen beszélt új albumáról és annak előkészületeiről, házasságáról, karrierjéről, de mindemellett édesanyjáról is megemlékezett könnyezve, és elmondta, mennyire sajnálja, hogy nem lehet ott a döntőn, de a mennyországból figyel majd rá. A május 17-i sajtótájékoztatón a riporterek megkérték az énekesnőt, hogy énekeljen egy részletet a Total Eclipse of the Heart című slágeréből. Bonnie a sajtó munkatársait kérte meg, hogy énekeljék a híressé vált, „Turn Around, bright Eyes” szakaszt, miközben ő énekli a dal első versszakát. Bonnie Tyler a versenydalát Malmőben az Eurovíziós negyedben felállított színpadon is előadta a közönségnek, három nappal a döntő előtt, amely nagy ovációt váltott ki.
A dalfesztivál május 18-i döntőjén Bonnie Tyler tizenötödikként lépett színpadra a román versenyző, Cezar után. Az énekesnő a 19. helyen végzett, megelőzve a német Cascadát.Június 10. és 16. között lehetett szavazni az ESC Radio Awards közönségdíjára, amelyet minden évben négy kategóriában osztanak ki. Bonnie Tyler a „Legjobb Énekesnő” és a „Legjobb Dal” kategóriában jelölték, és mindkét díjat meg is nyerte.
Bonnie Tyler hosszú évek után újra koncertsorozatot ad. Az énekesnő 2006-tól hét éven át ugyanazzal a szettel járta a világot, 2013 augusztusától azonban már az új albumról is énekel dalokat. A turné első része a Dél-afrikai Köztársaságban vette kezdetét, ahol több rádiónak is interjút adott.. Bonnie 20 év elteltével látogatott el újra a fekete kontinens legdélibb országába, ahol öt koncertet ad három nagyvárosban. Az énekesnő két Johannesburgi koncertjére már hetekkel korábban elkelt az összes jegy.
Az albumról elsőként kimásolt dal a Believe in Me, amely maxi-CD formátumban 2013. március 15-én jelent meg. A dalt Desmond Child szerezte. Az énekesnő nashville-i látogatása során találkozott David Huff producerrel, aki elmesélte neki, hogy elvesztette Desmond telefonszámát. Bonnie azt mondta, neki megvan a floridai száma, ahol lakik. De David elárulta, hogy Desmond Child már jó ideje Nashville-ben lakik, és fel is hívta őt, hogy elmesélje neki, hogy Bonnie Tyler itt van a városban, aminek Child nagyon megörült, és meghívta vacsorára a saját házába. Az este folyamán Bonnie megkérdezte tőle, hogy lenne-e néhány dal a számára. Desmond másnapra már a Blackbird Stúdióba küldött dalokat, és Bonnie-nak nagyon megtetszett a Believe in Me, de Desmond felhívta az énekesnő figyelmét, hogy még nincs befejezve, hiányzik a második szakasza. Amikor Child egy újabb vacsorára hívta meg Bonnie-t, már sikerült befejezniük a dalt.A kislemezre ugyanaz a két változat került fel, ami a nagylemezen is hallható, vagyis az albumverzió és a rádióváltozat (Eurovízió verzió). A kislemez harmadik dala a Stubborn, amely szintén Desmond Child szerzeménye.
Ezzel a dallal képviselte Bonnie Tyler az Egyesült Királyságot a 2013-as Eurovíziós Dalfesztiválon, Malmőben. A dalhoz videoklip is készült, amit a BBC mutatott be először március 7-én. A három dalt tartalmazó kislemez mellett az iTunes Store és az Amazon oldalairól is letölthető az egydalos változat, MP3 formátumban. A spanyol iTunes Store listáján március 11-én a 81. helyen szerepelt a TOP100 listán.[2] A kiadvány borítóján látható képet Bonnie Tyler unokaöccse, Andrew Hopkins készítette a Rock Meets Classic turné egyik állomásán.
A svájci Grooves-Inc. online webáruház és a német Amazon webáruház szinte egy időben tette a kínálatba Bonnie Tyler következő kislemezét, amely a This is Gonna Hurt című dalból készült. A megjelenés időpontja augusztus 16. Németországban CD single formátumban, az Egyesült Királyságban digitális formátumban jelent meg a dal. A dal mérsékelt sikert aratott, a brit toplista 103. helyéig jutott.
Az album harmadik kislemezdala a Love is the Knife, amelyet a svéd Labrador Music csak digitális formátumban jelentetett meg kizárólag a skandináv országokban. Bonnie Tyler managere Matt Davis elmondta, hogy megvárják milyen lesz a dal fogadtatása és ha sikere lesz, akkor CD formátumban is kiadják Európában.
A Rocks and Honey vegyes fogadtatást kapott a kritikusoktól. Az egyik legjobb értékelést a Dirk Neuhaus, a német Country Rock Magazin szerkesztője készítette. Az értékelésében kiemelte, hogy David Huff és Matt Davis remek albumot hozott létre, a What You Need from Me című dal pedig egy gyöngyszeme a lemeznek. Norbert Schiebel a G+J Enterainment Media kritikusa a Sunshine és a What You Need from Me című dalt emelte ki. Előbbit kellemesen fülbemászónak, utóbbit pedig szenzációsnak titulálta valamint a teljes albumot kiválónak minősítette.Jeremy Williams a The Yorkshire Times szerkesztője, az értékelésnél öt csillagot adott az albumnak. Ő azt kérdezi, hogy lehet e még Bonnie Tylernek olyan hangja, amivel lázba tudja hozni a hallgatót? A válasz, igen és ez nem más, mint egy csodálatos visszatérés. Az is kérdés, hogy vajon miért nem a Little Supertart választották az Eurovíziós dalnak a Believe in Me helyett. Andy Shnippel (Music-News) szerint viszont a Mom című dal alkalmasabb lett volna Bonnie Tylernek a dalversenyre, de ennek ellenére a Rocks and Honey egy csodálatos album.
A brit So So Gay internetes magazin szintén 5 csillaggal jutalmazta Bonnie Tyler új albumát. A kritikus szerint, azok, akik epikus Jim Steinman-dalokra számítanak, mindenképpen csalódni fognak, hiszen helyette egy átfogó, művészi country-rock stílusú albumot kapnak. Külön kiemelik a Sunshine, a Believe in Me és a Love is the Knife című dalt. Utóbbiról így fogalmaztak: ez a dal Bonnie előadásában olyan intenzitással és hatalommal bír, hogy csak egy bevált és világi énekes adhatja elő így. Ez ismét az a fajta dal, amelyben kifejezetten jól érvényesül Bonnie Tyler védjegye. A So So Gay szerint a Rocks and Honey egyetlen potenciálisan gyenge láncszeme az album vége felé hallható Mom című dal. Ez talán azért van, mert pont a rockosabb Lord Help Me és a vidám ál-gospel countrydal, a You Try közé került, amely hitről, erőről szól, és hogy kövessük az álmainkat.
Összességében a Rocks and Honey teljesen szembeszállt az elvárásainkkal. Sok dal vagy nevetségesen fülbemászó, vagy csodálatosan jó hallgatni. A szilárd vokális bátorságot az erős dalszerzők és a kiváló zenei rendezés támogatja. Ahogy fogalmaznak, „Megéri hallgatni!” Az Eurovíziós dalokkal és előadókkal foglalkozó blogportál, a Wiwibloggs három csillagot adott az ötből a Rocks and Honey albumra. Az értékelő Deban Adereni szerint ez egy jó album amelyhez minden hallgatáskor közelebb kerül az ember, azonban Bonnie lehetett volna egy kicsit bátrabb a készítéskor. Az album kiszámítható, mert Bonnie már kiaknázott ötletekből építkezett és ha vissza akarja nyerni relevanciáját és új rajongókat akar szerezni, modern gyártási módszereket kell alkalmaznia, különösen a hangzás és a zenei alapok terén. De dicséretben részesítik a Sunshine, a Crying és a Little Superstar című dalokat, míg a Believe in Me az album kiemelkedő dala.Az album meglehetősen vegyes értékelést kapott Adam Carrolltól. Elmondása szerint jó kezdés a This is Gonna Hurt című dal és az azt követő Sunshine, ami kedvenc dala is egyben. Azonban szerinte a lemez leggyengébb láncszeme a What You Need from Me, amelyben Tyler hangja túl durva és egyáltalán nem passzol Vince Gill hangjához. Ennek ellenére az album szilárd alapokon áll amellyel Bonnie Tyler bebizonyította, hogy még mindig a legnagyobb énekesek közé tartozik.Bonnie Tyler új albuma negatív értékelést kapott Ian Gittingstől (Virgin Media) aki mindösszesen három csillagot adott a lemeznek. Kritikájában leírja, hogy az album semmi újat nem tudott nyújtani, amit Bonnie Tyler már be ne mutatott volna 1978-tól napjainkig. Ennél negatívabb kritikát csak Thomas Ingham fogalmazott meg aki mindösszesen 2.5 csillaggal jutalmazta az albumot. Szerinte az album formája egyszerű, halk-hangos, halk-hangos és ezek keverékéből giccses balladák és country pop-rock dalok váltják egymást, mint például a Flat on the Floor, ami már szinte közhelyes és idegesítően fülbemászó. A értékelés végén a Grittings nem sok jót jósol Bonnie Tylernek az Eurovíziós Dalfesztiválon.
Ország: Németország, Ausztria, Svájc, Franciaország, Benelux államok, Lengyelország
1 Az album legmagasabb helyezései az iTunes Store toplistán a megjelenés másnapján, azaz 2013. március 9-én: [9]
2006-tól minden évben megszavazza a közönség az ESC Radio Awards győzteseit. 2013-ban Bonnie Tyler két kategóriában volt jelölve: a Legjobb dal és a Legjobb női előadó kategóriában. A Legjobb dal díját 12,6%-kal nyerte meg Bonnie, a második helyen a norvég Margaret Berger állt 7,5%-kal, a harmadik helyen pedig az olasz Marco Mengoni 7,1%-kal.
A Legjobb női előadó díját 16,9%-kal nyerte meg, megelőzve Zlata Ognevichet (13,8%) és a holland Anoukot (11,3%).
A dalverseny győztese, Emmelie de Forest a legjobb női előadók listáján a 6. helyen végzett (6,5%), míg versenydala a 7. helyen végzett (5,7%).
Ezzel az ESC Radio Awards hétéves történetében először nyert közönségdíjat brit énekes, ráadásul egyszerre kettőt is. A két gravírozott üvegtömböt Bonnie június 29-én vette át potsdami koncertje előtt.Bonnie később az ESC Portugal Awards Karrier díját s megnyerte, melyet részben szakmai zsűri, részben a közönség ítélt oda az énekesnőnek. A kategória négy jelöltje Anouk (Hollandia), Bonnie Tyler (UK), Cascada (Németország) és Esma Redžepova (Macedónia) volt.
A négy énekesnő közül a 12 főből álló szakmai zsűri 0 és 10 közötti pontszámai összesítése alapján került ki a nyertes. Bonnie Tyler a zsűritől összesen 39 pontot kapott, a közönségszavazatok alapján 42 pontot, s így összesen 81 ponttal ő nyerte meg az arany mikrofont formázó trófeát. A második helyezett 69 ponttal Anouk, a harmadik 32 ponttal Cascada volt, és végül Esma 18 pontot kapott.

Rodosz (görögül: Ρόδος) egy görög sziget és az azonos nevű, azon fekvő település.

Roger Federer (Bázel, 1981. augusztus 8. –) svájci hivatásos teniszező. Eddig összesen 310 héten keresztül vezette az ATP világranglistáját – közben 237 hétig folyamatosan –, mindkét eredménnyel új rekordot állítva a férfi tenisz történetében.Eredményei alapján a tenisztörténelem legsikeresebb versenyzője; a legtöbb szakértő, volt és jelenlegi teniszező minden idők legjobb teniszezőjének tartja.Pályafutása során már több mint 1000 meccset nyert, eddig összesen 100 címet szerzett, ebből 20-at Grand Slam-tornán, 27-et ATP Masters Series-versenyen, 6-ot az évzáró ATP-világbajnokságon (ATP World Tour Finals). Megnyerte mind a négy Grand Slam-tornát, s ezzel teljesítette a karrier-Grand Slamet.20 Grand Slam-győzelemmel – Rafael Nadalt megelőzve (18) – Federer nyerte a legtöbb Grand Slam-tornát a férfiak között.Wimbledonban nyolcszor (2003–2007, 2009, 2012, 2017), az Ausztrál Openen hatszor nyert (2004, 2006, 2007, 2010, 2017, 2018), a US Openen pedig sorozatban öt címet szerzett (2004–2008). A Roland Garroson – miután 2006-ban, 2007-ben és 2008-ban, majd 2011-ben is döntőt játszott – 2009-ben tudott nyerni. Eddig összesen rekord 30 Grand Slam-döntőbe jutott be.Federer az első teniszező, aki két különböző Grand Slam-tornát is meg tudott nyerni ötször egymás után. Ötös sorozatai önmagukban is open-éra rekordok: a US Open-rekordot Federer egyedül, a wimbledonit Björn Borggal együtt tartja. Ő az első férfi teniszező, aki négy egymást követő évben megnyerte mind Wimbledont, mind a US Opent (2004–2007)Federer az első teniszező, aki tíz egymást követő Grand Slam-döntőbe (2005. Wimbledon – 2008. Ausztrál Open), és 23 egymást követő Grand Slam-elődöntőbe jutott be (2004. Wimbledon – 2010. Ausztrál Open), utóbbi egyik legnagyobb rekordjának számít. Ő az első teniszező, aki három évben, köztük két egymást követő évben is mind a négy Grand Slam-tornán döntőt játszott (2006–2007, 2009), és aki a négy Grand Slam-torna mindegyikén legalább ötször döntőt játszott – Wimbledonban 11-et.237 héttel ő töltötte a leghosszabb időt egyhuzamban a világranglista élén: 2007. február 26-án megdöntötte Jimmy Connors 160 hetes férfi, majd 2007. augusztus 27-én Steffi Graf 186 hetes történelmi rekordját is. A férfiak között a legtöbb héttel ő vezeti az örökranglistát.
A 2008-as pekingi olimpián Stanislas Wawrinkával párosban olimpiai aranyérmet szerzett, a 2012-es londoni olimpián pedig egyéniben lett ezüstérmes.
Federer kivételes karrierjének és karizmatikus személyiségének köszönhetően világszerte a tenisz és a sport képviselője, de hatása túl is mutat ezen: karitatív tevékenységéért 2006-ban a UNICEF nagykövetévé nevezték ki.2007-ben a Time magazin a „Time 100”, a világ száz legnagyobb hatású embere közé sorolta.
Roger Federer a Bázel környéki Binningenben született 1981. augusztus 8-án. Apja, Robert Federer svájci német, anyja, Lynette Federer dél-afrikai származású (ennek köszönhető, hogy Federer a keresztnevét angolosan ejti). Van egy nővére, Diana.
2000-ben, a sydneyi olimpián találkozott Miroslava Vavrinec (Mirka), szlovák származású svájci teniszezőnővel, akit 2009 áprilisában feleségül vett. Mirka 2002-ben vonult vissza versenyzéstől, azóta Federert minden teniszversenyére elkíséri, támogatja, intézi a hivatalos ügyeit. „Amíg arra ébredek reggelente, hogy ő ott van mellettem, ez minden, ami számít.”„Ő a legfontosabb ember az életemben, persze a szüleimmel együtt.” Mirka minden idejét Federernek szenteli. Cserébe „amikor nyaralunk, mindent megteszek neki, amit csak akar. Ha tíz órán keresztül akar vásárolni, megyek vele, mert ő is vár rám ennyit, ha versenyem van.”Federernek és Mirkának 2009. július 23-án megszülettek iker lányai, Charlene Riva és Myla Rose.
2013 karácsonyán Roger Federer bejelentette hivatalos Twitterén, hogy feleségével harmadik gyermeküket várják. 2014. május 6-án megszülettek ikerfiai: Leo és Lenny.Federer anyanyelvének a németet tekinti, de folyékonyan beszél angolul és franciául is. Szabadidejét szívesen tölti tengerparton, szeret síelni, pingpongozni, kártyázni, kedveli a focit és a golfot. Gyermekkora óta drukkol szülővárosa focicsapatának, az FC Baselnek, a többi európai csapat közül pedig az AS Roma a kedvence.Hároméves korában kezdett el teniszezni, s bár gyerekkorában szerette a futballt is, 12 éves korában végérvényesen a tenisz mellett döntött. „A tenisszel kapcsolatban úgy éreztem, minden az irányításom alatt van. A focinál lehet hibáztatni a kapust vagy bárki mást. A tenisszel nincs ilyen probléma. Csak magamat hibáztathattam.”
Gyermekkori példaképei Boris Becker, Stefan Edberg és Pete Sampras voltak. „Csodáltam azokat a teniszezőket, akik egykezes fonákot ütöttek, mert én is azt ütöttem. Az első példaképem Edberg volt, aztán Becker. Később már inkább Sampras volt a kedvencem. De soha nem akartam egyiküket sem utánozni.” Federer továbbra is nagyon tiszteli elődeit, és bár büszke arra, amit eddig elért, nem gondolja, hogy indokolt lenne máris minden idők legjobb teniszezőjének nevezni. 2007-ben ezt nyilatkozta a kérdésről: „Néha szeretném, ha egy kicsit több időt hagynának nekem. Ez még sokáig nem fog kiderülni. (…) Ha most abbahagynám, talán én számítanék a legjobbnak? Nem, dehogyis.”Fiatalkorában nagyon indulatos volt a teniszpályán, vagdosta az ütőjét, saját bevallása szerint gyerekkorában többször kizavarták az edzésekről. Később azonban megkomolyodott. „Nem tudom, talán felnőttem egy kicsit. Rájöttem, hogy az ütővagdosás nem segít (…) Meg aztán persze a centerpályán játszani egy nagy tömeg előtt, Pete Sampras ellen játszani… ez nem készteti arra az embert, hogy kiabáljon, ütőket hajigáljon…”
Federer ma már ritkán nyilvánítja ki az érzéseit, higgadtan játszik, és nagyon sportszerű. 2004-től 2009-ig, illetve 2011-től 2017-ig minden évben Federernek ítélték (a többi játékos szavazatai alapján) az ATP Stefan Edberg sportszerűségi díját.
Szinte minden tenisztársa kedveli: „Roger kedves fiú a pályán kívül is. Ő egy igazi példakép. Jóindulatú, barátságos és udvarias. Ha nem lenne ilyen jó ember, akkor könnyebb lenne ellene fordulni, mert az emberi természet olyan, hogy térdre akarja kényszeríteni azokat, akik a csúcson vannak. De őt senki nem akarja megtörni. Ő egyszerűen túl szimpatikus ember ahhoz. Ez teszi olyan könnyűvé azt is, hogy szurkoljunk neki.” (James Blake)
Teniszpályafutása során már több mint 110 millió dollárt keresett, 2003-ban megalapította a Roger Federer Foundation nevű alapítványt, amely hátrányos helyzetű – elsősorban dél-afrikai – gyermekeket segít. Tevékenységéért 2006-ban és 2013-ban is Arthur Ashe humanitárius díjjal jutalmazta az ATP. „Az egyik ok, ami miatt az alapítvány nagyon fontos nekem: lehetővé teszi számomra, hogy pozitívan befolyásoljam más emberek életét, és hogy megosszam velük a sikereimet.”2006. április 3-án Federert a UNICEF nagykövetévé nevezték ki. Az amerikai Time magazin 2007-ben a Time 100, a világ száz legnagyobb hatású embere közé sorolta.
Karrierjére a folyamatos fejlődés jellemző, sok tenisznagysággal ellentétben fiatalkorában kevés nagy eredményt ért el. Hároméves korában kezdett el teniszezni, majd nyolcévesen csatlakozott a TC Old Boys teniszklubhoz. Edzői, Adolf Kacovsky és Peter Carter nagyban hozzájárultak a fejlődéséhez. 10-től 14 éves koráig Federer szinte több időt töltött Peter Carterrel, mint a saját szüleivel. Carter tanította meg neki a hibátlan technikát, és egyben azt is sokat magyarázta neki, hogyan kell a pályán viselkedni, és kordában tartani az indulatait.
Federer tenisz mellett tehetségesen focizott, de tizenkét évesen végérvényesen a tenisz mellett döntött. 1995-től Ecublensben, a svájci nemzeti sportközpontban folytatta az edzéseket. Szinte azonnal megkapta a svájci állam támogatását, és ennek segítségével 1995 és 1997 között hét junior tornát megnyert. 1997-től kezdve egyre több nemzetközi versenyen indult, és májusban megnyerte első nagyobb nemzetközi junior címét Pratóban.
Ezzel egyidőben, 16 évesen elhatározta, hogy abbahagyja az iskolát, hogy minél jobban a tenisznek szentelhesse az életét. Abban az időben ez elég kockázatos döntés volt, mert bár már kezdett nevet szerezni magának a junior mezőnyben, eredményei még nem voltak elegendőek a megélhetésre. De döntése helyesnek bizonyult: 1998-ban végleg betört a junior élmezőnybe, januárban épphogy lemaradt a junior Ausztrál Open döntőjéről, viszont Wimbledonban nyert egyesben és párosban is a juniorok között. Ezek a sikerek lehetővé tették, hogy elinduljon felnőtt tornákon is. Júliusban, Gstaadban debütált a profik között, 1998 második felében pedig Toulouse-ban már a negyeddöntőig jutott, miközben harcolt a junior világelsőségért is. Utolsó junior tornája a floridai Orange Bowl torna volt, ezt meg is nyerte, ami biztosította számára az évzáró első helyet a junior világranglistán. Ezek a sikerek megnyitották neki az utat a felnőtt tornákra is.
Mint junior wimbledoni bajnok és ranglista-vezető, 17 évesen első professzionális évében sok szabadkártyát kapott a felnőtt nemzetközi tornákra. 1999-ben, év elején azt a célt tűzte ki magának, hogy bejusson az első 200-ba az ATP világranglistáján, ezt azonban már tavasszal túlteljesítette. A Davis-kupán hamar kivívta magának a vezető pozíciót a svájci csapatban, és a negyeddöntőig vezényelte azt. Bécsben jutott be élete első elődöntőjébe ATP-tornán, amivel azonnal az első 100-ba került a ranglistán. Az évet végül a ranglista 64. helyezettjeként zárta.
Az első év sikerei után 2000-re szerény célt tűzött ki maga elé: be akart kerülni az első 50 közé a világranglistán. Miután Marseille-ben bejutott első ATP-döntőjébe (amit végül honfitársa, Marc Rosset nyert meg), ez a cél már majdnem meg is valósult, így év végére újat tűzött ki: az első 25 helyezettet. Edzőjével, Peter Carterrel hivatalosan elváltak útjaik, bár később is sokat konzultáltak. Federer meg akarta mutatni, hogy egyedül is meg tud állni a lábán, és nincs szüksége az állam támogatására sem. Új edzője Peter Lundgren lett, aki már korábban is dolgozott vele alkalomadtán. Lundgren felismerte az akkor 18 éves Federer hatalmas tehetségét, ugyanakkor a fejlődés lehetőségét is látta benne. Bár Federer teljesítménye a tornákon még nem volt egyenletes, a nyári szezonja nem is sikerült jól, Svájc nevezte a 2000-es sydneyi olimpiára, ahol meglepetésre az elődöntőig jutott, és végül negyedik lett. Otthon, Bázelben bejutott karrierje második ATP-döntőjébe, ahol Thomas Enqvist verte meg. Az évet a világranglista 29. helyén zárta, nem sokkal elmaradva saját kitűzött céljától. Télen felvette Pierre Paganinit erőnléti edzőjének, hogy a továbbiakban fizikálisan is fel tudja venni a versenyt a mezőny legjobbjaival.
A 2001-es évre két célt tűzött ki maga elé: élete első tornagyőzelmét és a világranglista első 15 helyét. Az első célt hamar elérte: februárban megnyerte a milánói tornát (döntő: Julien Boutter ellen). A másik cél elérése sem váratott sokat magára: salakos szezonja jól sikerült, a Roland Garroson bejutott élete első Grand Slam-negyeddöntőjébe, és Wimbledon után már a világranglista 15. helyén állt. Wimbledonban a 16 között a hétszeres wimbledoni bajnok Pete Samprasszel találkozott. Az akkor 19 éves Federer öt játszmában búcsúztatta Wimbledon akkor négy éve uralkodó címvédőjét. Gyermekkori példaképe ellen aratott győzelmével Sampras 31 meccses wimbledoni veretlenségi sorozatát szakította meg. Ez után a győzelem után mindenki azt várta tőle, hogy megnyeri a tornát, azonban már a következő körben búcsúzott (Tim Henman verte meg). Az év további részében sérüléssel bajlódott, ezért nem ért el komolyabb eredményeket (bár Bázelben újra döntőbe jutott). Az évet a világranglista 13. helyén zárta.
2002-ben addigi pályafutása legsikeresebb tavaszi idényét produkálta, az Ausztrál Openen a negyedik körig, Milánóban International Series tornán döntőbe jutott, és márciusban bejutott karrierje első Masters Series-döntőjébe Miamiban, ahol Andre Agassitól kapott ki. Két héttel később Hamburgban a második Masters-döntőjébe is bejutott, és ezt már meg is nyerte, Marat Szafin ellen. A Roland Garroson és Wimbledonban meglepetésre az első körben búcsúzott. Sokan értetlenül álltak az előtt, miért nem tudja a tőle megszokott eredményeket produkálni az év négy legnagyobb tornáján. A következő, torinói tornán is kiesett az első körben. 2002 augusztusában azonban volt edzője és barátja, Peter Carter tragikus halála fordulópontot jelentett karrierjében és a játékhoz való hozzáállásában. Fiatal játékosként sokszor figyelmen kívül hagyta, amit az edzői mondtak neki, hogyan kell játszania és viselkednie, de ekkor volt barátja kedvéért lassan összeszedte magát. Nem sokkal a baleset után Cincinnatiben ugyan még újra kiesett az első körben, és a US Openen is csak a negyedik körig jutott, de aztán megnyerte a bécsi tornát, amit Carternek ajánlott: „Ezt a címet neki nyertem. Nagyon hiányzik.”Annak ellenére, hogy az év során nem jutott be egyetlen Grand Slam-torna negyeddöntőjébe sem, kijutott az évzáró világbajnokságra, a Tennis Masters Cupra, ahol csak az elődöntőben búcsúzott, az akkori világelső Lleyton Hewitt-tól kapott ki. Az évet a világranglista 6. helyén zárta.
A 2003-as évre Federer és edzője, Peter Lundgren nagy célt tűzött ki: az első 4 helyet a világranglistán, és egy Grand Slam-címet. Az év első Grand Slam-tornáján elszalasztotta a lehetőséget: David Nalbandian a 16 között búcsúztatta öt szettben. Utána rögtön három tornát is megnyert, Marseille-ben, Dubajban és Münchenben, és a Davis-kupában is az elődöntőbe vezényelte a svájci csapatot. A Roland Garroson viszont megint kiesett az első körben, a sajtó értetlenkedése közepette, ami mentális gyengeségnek tudta be a korai búcsúkat. Federert azonban, úgy tűnik, ez nem zavarta: közvetlenül Wimbledon előtt megnyerte Halléban a füves felkészítő tornát. Wimbledonban esélyesként indult, és 2001 óta először sikerült is túljutnia az első körökön. Bár a második hét első felében hátsérüléssel küzdött, beküzdötte magát az elődöntőbe, ahol Andy Roddick ellen majdnem hiba nélkül teniszezett, és bejutott élete első Grand Slam-döntőjébe. A döntőben Mark Philippoussis volt az ellenfele: Federer 3 szettben (köztük két tie-breakkel) nyerni tudott (7–6, 6–2, 7–6) végre eleget tett a vele szemben támasztott elvárásoknak, és megnyerte élete első Grand Slam-címét.
Wimbledon után Federerre újabb kihívás várt: a Davis-kupa elődöntője Ausztrália ellen. A csapatok egyben a volt ausztrál edzője tiszteletére elnevezett Carter-kupáért is küzdtek. Federer az első meccsét megnyerte, de Lleyton Hewitt ellen nem bírta a nyomást, két szett előnyből elvesztette a meccset, ami Ausztrália győzelmét jelentette. A döntő után Carter családja próbálta őt megvígasztalni.
A kemény pályás szezonban Federer megnyerte a bécsi tornát, és éves sikereinek köszönhetően ekkor már a világelsőségért küzdött. Az évet végül a második helyen zárta, viszont megnyerte élete első Tennis Masters Cup-döntőjét, Houstonban, Andre Agassi ellen. Ekkor kezdődött meg Federer 2007 végéig tartó dominanciája. 2003 decemberében úgy döntött, edzője, Peter Lundgren nélkül folytatja pályafutását. Innentől fogva csak az erőnléti edzője, Pierre Paganini, Pavel Kovac, Mirka, a családja és a barátai alkotta csoport segített neki.
Annak ellenére, hogy nem volt mellette edző, 2004-et az Ausztrál Open megnyerésével kezdte. A 16 közé játszmavesztés nélkül jutott, utána pedig megverte korábbi fő ellenfeleit, Lleyton Hewittot és David Nalbandiant. Bejutott a döntőbe, ahol esélyt sem hagyott Marat Szafinnak (7–6(3), 6–4, 6–2), így megnyerte második Grand Slam-címét is.
Az Ausztrál Openen aratott sikere után, 2004. február 2-án átvette a vezetést a világranglistán, és a világelsőséget 237 hétig nem is engedte ki a kezéből.
A Roland Garros előtt további 3 címet nyert, köztük két Masters Series-tornát Indian Wellsben és Hamburgban. Miamiban viszont a harmadik körben kikapott Rafael Nadaltól, akivel ekkor találkozott első alkalommal. A Roland Garroson újra nem sikerült sokáig jutnia: a háromszoros bajnok brazil Gustavo Kuerten a 3. körben megverte. Wimbledonban azonban feledtette ezt a korai vereséget azzal, hogy sikeresen megvédte címét (döntő: Andy Roddick ellen, 4–6, 7–5, 7–6(3), 6–4, ez volt karrierje 3. Grand Slam-győzelme). Közvetlenül ez után Gstaadban megnyerte élete első hazai tornáját, majd a torontói Masters-tornán is győzni tudott, ezzel 23 meccsre bővítette veretlenségi sorozatát.
Az athéni olimpián ő vitte Svájc zászlaját a megnyitó ünnepségen, de fő esélyesként váratlanul a 2. körben búcsúzott (Tomáš Berdych verte meg). A váratlan vereséget azonban előnyére fordította az ezt követő hetekben. A US Openen csak Andre Agassi tudott neki nehézségeket okozni a negyeddöntőben, de sikeresen bejutott a döntőbe, ahol Lleyton Hewittnak 3 játszmában összesen 6 játékot engedélyezett, két szettet is 6–0-ra nyert (6–0, 7–6(3), 6–0). Ezzel a győzelemmel ő lett az első teniszező Mats Wilander (1988) óta, aki egy naptári évben a négy Grand Slam-tornából hármat meg tudott nyerni.Bázelben, szülővárosában először léphetett volna világelsőként pályára, de pár órával az első meccse előtt megsérült, így vissza kellett lépnie. Sérülése miatt a párizsi Masters-tornán sem tudott indulni, és félő volt, hogy az év végi houstoni Tennis Masters Cupot is ki kell hagynia, de végül el tudott indulni. A játékán nyoma sem látszott korábbi sérülésének: a csoportkörökből veretlenül jutott az elődöntőbe, majd megvédte a címét is (döntő: Lleyton Hewitt ellen: ebben az évben már hatodszor verte meg). Az egész torna során egyetlenegy szettet veszített el, és egyben egy rekordot is megdöntött: ez volt sorozatban a 13. döntője, amit megnyert (a rekordot Björn Borg és John McEnroe tartotta 12 egymás után megnyert döntővel). Federer 2005-ben is folytatta ezt a sorozatot, és meg sem állt 24 döntőig.
2004-ben nyert-veszített meccseinek aránya 74-6 volt, és összesen 11 tornán diadalmaskodott az év folyamán (ebből 3 Grand Slam-tornán és 3 Masters Series versenyen), és a világranglista első 10 helyén álló teniszezővel vívott összes meccsét megnyerte (18-at). Az év során nyújtott teljesítményéért több díjat is kapott (ITF Tennis World Champion, Laureus World Sportsman of the Year).
2005 elején kezdett el Tony Roche-sal dolgozni, aki főleg Grand Slam-tornák előtt segítette a felkészülésben. Tony Roche korábban már Ivan Lendl és Patrick Rafter edzője is volt, és sok Grand Slam-címhez segítette őket. Ebben az évben Federer az Ausztrál Openen az elődöntőig menetelt (időközben Andre Agassit is megverte), ott viszont a későbbi győztes Marat Szafin egy négyórás meccsen megállította (7–5, 4–6, 7–5, 6–7(6), 7–9), pedig Federernek a negyedik szett rövidítésében meccslabdája is volt.
Az Ausztrál Open után közvetlenül négy tornát is megnyert sorozatban: a rotterdami és dubaj tornát, majd győzött az év első két Masters Series-versenyén, Indian Wellsben és Miamiban is (ez utóbbi döntőjében 0:2-es szetthátrányból fordított Rafael Nadal ellen). A salakos szezon első tornáján, Monte -arlóban a negyeddöntőig jutott, a Hamburg Masterst viszont megnyerte: ez már a harmadik Masters Series-címe volt az évben.
A Roland Garroson élete addigi legjobb helyezését érte el, bejutott az elődöntőbe, ahol azonban a későbbi győztes Rafael Nadal négy játszmában búcsúztatta. Federer csalódottan távozott Párizsból, de azzal a meggyőződéssel, hogy minden esélye megvan arra, hogy egyszer győzzön a francia bajnokság salakján.
A Roland Garros után Federer akkori karrierjének leghosszabb veretlenségi sorozata következett. A rövid füves szezonban az előző évekhez hasonlóan újra uralta a mezőnyt, megnyerte a Wimbledont felvezető hallei tornát, Wimbledonban pedig ismét megvédte címét, miközben az egész torna során mindössze egy szettet vesztett el (a döntőt ismét Roddick ellen játszotta: 6–2, 7–6(2), 6–4). Ez volt sorozatban a harmadik wimbledoni győzelme. A torna után úgy döntött, kihagyja a montreáli Masters-tornát, és csak Cincinnatiben tért vissza a pályára. Ezt a tornát meg is nyerte, ezzel ő lett az első férfi teniszező, aki egy év alatt négy ATP Masters Series-tornán diadalmaskodni tudott. Szeptemberben a US Openen, miután sikerült túljutnia David Nalbandianon és Lleyton Hewitton, meg tudta védeni a címét, emlékezetes döntőben Andre Agassi ellen (6–3, 2–6, 7–6(1), 6–1). Ez volt karrierje hatodik Grand Slam-trófeája, és sorozatban a második éve, hogy mind Wimbledonban, mind a US Openen győzni tudott.
Az év második felében komoly sérüléssel bajlódott, a legtöbb versenyt ki kellett hagynia. Hosszas gondolkodás után az év végi sanghaji Mesterek Kupáján azonban elindult, és sérülése dacára majdnem meg is nyerte, de végül
ellenfele, David Nalbandian – főleg Federer sérülés után legyengült fizikai állapotának köszönhetően – két szett hátrányból fordítani tudott. 2003 októberét követően Federer 24 döntőt nyert sorozatban, ennek, és addigi leghosszabb, 35 meccses veretlenségi sorozatának szakadt vége Sanghajban. Az év során összesen 11 tornát nyert meg, és az évi nyert-veszített meccseinek aránya 81-4 lett. Ha megnyerte volna a sanghaji döntőt, beállította volna John McEnroe 82-3-as rekordját (1984). Federer az év során összesen 11 tornát nyert meg, és 2000 pontra növelte előnyét a világranglistán.
2006 volt statisztikailag az eddigi legsikeresebb éve. Egész évben továbbra is toronymagasan, több ezer pontos előnnyel vezette a világranglistát.
Januárban visszahódította az Ausztrál Opent, a ciprusi Márkosz Pagdatíszt verve a döntőben (5–7 7–5 6–0 6–2). Ez immár hetedik Grand Slam-győzelme volt, ráadásul idáig mind a 7 Grand Slam-döntőjét megnyerte, ami példátlan a tenisztörténelemben. A verseny emlékezetes díjátadóján gyermekkori példaképe, az ausztrál Rod Laver jelenlétében sírva fakadt.Márciusban megvédte Indian Wellsben és Miamiban is a címét, és a számára kevésbé otthonos salakos pályákon is egyre jobb teljesítményt nyújtott: Monte Carlóban és Rómában is bejutott a döntőbe, s csak a salakspecialista Rafael Nadal tudta megállítani (pedig Rómában Federer már meccslabdáig jutott).
A Roland Garroson újra előrébb lépett, az előző évi elődöntő után 2006-ban már a döntőbe jutott, ahol újra Nadal állt az útjába. Ha megnyerte volna a Roland Garros döntőjét, megcsinálta volna a Grand Slamet (egymás után négy Grand Slam-tornán diadalmaskodott volna), ha nem is a klasszikusat. Hiába kezdtek azonban egyre többet beszélni a világranglista 2. helyén álló Nadal előretöréséről, Federer a füves idényben újra átvette az irányítást, Wimbledonban zsinórban negyedszer is nyerni tudott, erre korábban csak Pete Sampras (1997–2000) és Björn Borg (1976–1980) volt képes. Ekkor Federer már 48 meccs óta veretlen füves pályán, ezzel megdöntötte Björn Borg 41 meccses csúcsát (1976–1981). A torontói Rogers Cup címét is ő szerezte meg, majd az év utolsó Grand Slam-tornáján, a US Openen a hazai kedvenc Andy Roddickot verte a döntőben, megszerezve kilencedik Grand Slam-címét.
Ő az egyetlen férfi teniszező, aki egymás után három évben Wimbledonban és a US Openen is nyerni tudott. Ő az egyetlen, aki kétszer is meg tudta csinálni a Small Slamet: azaz két évben is (2004, 2006) megnyert a négy Grand Slam-tornából hármat. Bár nem csinálta meg a klasszikus Grand Slamet, ő az első férfi teniszező Rod Laver óta (1969), aki egy naptári éven belül mind a négy Grand Slam-tornán bejutott a döntőbe.
Év végén megállíthatatlan volt, nyert a Madrid Mastersen, életében először megnyerte az otthoni, bázeli tornát, ahol gyerekkorában labdaszedő volt. A Mesterek Kupáján pedig legyőzte a címvédő David Nalbandiant, Andy Roddickot (meccslabdáról fordítva), Rafael Nadalt és James Blake-et is. Egész évben csupán két játékostól kapott ki, Nadaltól és Andy Murraytől (Cincinnati Masters, 2. kör), a 17 versenyből, amin részt vett az év során, 16-on döntőbe jutott, 12-t pedig meg is nyert. 29 meccses veretlenségi sorozattal, a világranglistán (ATP Rankings) történelmi rekord 8370 ponttal, az évi versenyen (ATP Race) szintén történelmi rekord 1674 ponttal zárta az évet. Behozhatatlan előnyét jól tükrözi, hogy év végén Nadal a világranglistán 4470 ponttal (3900 pont különbség) állt a második helyen, míg az ATP Race-en 894 pontot gyűjtött.
2007-ben szettveszteség nélkül győzött az Ausztrál Openen, ellenfele a döntőben Fernando González volt (7–6, 6–4, 6–4). A játszmavesztés nélküli győzelem utoljára Ken Rosewallnak sikerült 1971-ben az Ausztrál Openen, Björn Borgnak pedig 1980-ban a Roland Garroson. Ezzel megszerezte 10. Grand Slam-címét, amivel az örökranglistán már az 5. helyre került. Győzelmével ő lett az első férfi teniszező az open erá-ban, aki kétszer is három Grand Slamet tudott nyerni sorozatban (2005: Wimbledon, US Open, 2006: Ausztrál Open és 2006: Wimbledon, US Open, 2007: Ausztrál Open). Ő lett az egyetlen férfi teniszező, aki három különböző Grand Slam-tornán is legalább háromszor tudott nyerni (Wimbledon: négyszer; US Open, Ausztrál Open: háromszor).2007. február 26-án Federer lett a tenisztörténelem megszakítás nélkül leghosszabb ideig uralkodó férfi világelsője: 161 héttel (2004. február 2-ától kezdve) megdöntötte az amerikai Jimmy Connors csaknem 30 éves rekordját. (A férfi és női mezőnyben az abszolút rekordot ekkor Steffi Graf tartja: ő 186 hétig nem veszítette el világelsőségét.)
A világranglista élén töltött összes hét tekintetében (a férfi mezőnyben) Connors rekordjának megdöntése után Federer az ötödik helyre került, majd John McEnroe-t (170) is beérte, így jelenleg a 4. helyen áll (Pete Sampras vezet 286 héttel).
Márciusban Federer visszahódította a címét a Dubai Openen, a döntőben Mihail Juzsnijt verve. A torna megnyerésével beállította Björn Borg 41 meccses veretlenségi rekordját. Ez egyben karrierjének eddigi leghosszabb veretlenségi sorozata volt (korábbi egyéni rekordja 35 meccs volt 2005. június 6. és november 20. között), a sorozat az Indian Wells Masters második körében ért véget.
A Svájci Posta április 10-én egy egyedi, őt és a wimbledoni trófeát ábrázoló bélyeg kibocsátásával tisztelgett a teniszező előtt, aki sikereivel világszerte népszerűsítette hazáját. Ebben a kitüntetésben korábban élő személy még nem részesült.A salakos idény első tornáján, a Monte Carlo Mastersen Federer a döntőbe jutott, ezzel megismételte 2006-os teljesítményét, a Rome Mastersen viszont meglepetésre kiesett a 3. körben. A Roland Garros előtti utolsó Masters-tornán, Hamburgban újra Rafael Nadallal játszott a döntőben, és életében először meg is verte salakon: 2–6, 6–2, 6–0. Ezzel a győzelemmel megszakította Nadal 81 meccsen át tartó salakos veretlenségi rekordját, és egyben megszerezte a 13. Masters-címét (2007-ben az elsőt). A Roland Garroson ismét bejutott a döntőbe, de ezúttal sem sikerült nyernie, ismét Nadal akadályozta meg, hogy Federer egyszerre bajnok legyen az év összes Grand Slam-tornáján (3–6, 6–4, 3–6, 4–6). A Roland Garros alatt több rekordot is megdöntött: sorozatban 36 játszmát nyert Grand Slam-tornákon (2007. Ausztrál Open, 1. kör – Roland Garros, negyeddöntő), eggyel többet, mint John McEnroe 1984-ben, már 12 Grand Slam-elődöntőbe és 8 döntőbe jutott be sorozatban, az utóbbival megdöntve Jack Crawford 73 éves, történelmi rekordját.Bár 2003-tól 2006-ig minden évben megnyerte – wimbledoni győzelme előtt – a füves tornát Halléban, ebben az évben úgy döntött, fáradtság miatt kihagyja. Wimbledonban azonban tovább folytatta a Grand Slam-tornákon folytatott sorozatait: bejutott a 13. sorozatos Grand Slam-elődöntőjébe, és a 9. döntőjébe is. A döntőben újra Rafael Nadal volt az ellenfele, és Federer egy fordulatos, izgalmakkal teli, öt szettes mérkőzésen történelmi győzelmet aratott (7–6(7), 4–6, 7–6(3), 2–6, 6–2): sorozatban ötödik wimbledoni győzelmével beállította Björn Borg megismételhetetlennek hitt open era-rekordját.
Borg a lelátóról figyelte, és drukkolt neki: ha már valaki megdönti a rekordját, azt akarta, hogy Federer legyen az.„Nem is történhetett volna szimpatikusabb emberrel” – mondta a meccs után.Tizenegy Grand Slam-címével Federer már a harmadik helyen állt az örökranglistán, Björn Borggal és Rod Laverrel holtversenyben – már csak Roy Emerson (12) és Pete Sampras (14) előzte meg. Ekkor füvön már 54, Wimbledonban 34 meccs óta veretlen. Az ATP Race-ben gyűjtött pontjai alapján – Nadallal együtt – elsőként kvalifikálta magát az év végi Tennis Masters Cupra.A kemény pályás szezon első tornáján, a torontói Rogers Mastersen Federer bejutott a döntőbe, de nem védte meg címét: szoros meccsen kikapott Novak Đokovićtól. A US Open előtti utolsó Masters-tornát (Cincinnati) viszont megnyerte, ezzel az első helyen végzett a US Open Series-versenyben is. Cincinnatiben aratott győzelme pályafutása 50. tornagyőzelme volt. Csak négy teniszező jutott el fiatalabb korban az ötvenedik tornagyőzelméig: Björn Borg, Jimmy Connors, John McEnroe és Ivan Lendl. Velük ellentétben viszont Federer 50 címének a felét Grand Slam-tornán (11) és ATP Masters Series-versenyen (14) szerezte, sőt, további három győzelmét Tennis Masters Cupon aratta. 2007. augusztus 27-én Federer 187 hete folyamatosan világelső: ezzel – Jimmy Connors férfi rekordja után (160) – megdöntötte Steffi Graf abszolút rekordját is (186).A US Openen ismét megállíthatatlan volt, bejutott 14. sorozatos Grand Slam-elődöntőjébe és 10. döntőjébe, majd negyedszer is megvédte címét (döntő: Novak Đoković ellen, 7–6, 7–6, 6–4). Tizenkettedik Grand Slam-győzelmével utolérte az örökranglistán Roy Emersont, és már csak két győzelemre van Pete Samprastől. Ő lett az open era első férfi teniszezője, aki négy egymást követő US Opent meg tudott nyerni (2004–2007), és a tenisztörténelem egyetlen olyan teniszezője, aki négy egymást követő évben meg tudta nyerni mind Wimbledont, mind a US Opent. 2004 és 2006 után harmadszor is megnyert az év négy Grand Slam-tornájából hármat, ráadásul 2006-ban és 2007-ben mind a négyen döntőt játszott. Mivel korábban megnyerte a US Open Seriest, a US Open-győztesnek járó pénzdíjon felül egymillió dollár bónuszt is kapott, és átvette a vezetést az ATP Race-ben, amit a Madrid Mastersen megerősített azzal, hogy döntőbe jutott, bár címét nem tudta megvédeni. Hazai tornáján, Bázelben viszont már megvédte a címét, amivel bebiztosítta – sorozatban negyedszerre – év végi világelsőségét is. Az utolsó Masters-tornán, Párizsban meglepetésre csak a harmadik körig jutott, David Nalbandian győzte le.
Az évzáró tenisz-világbajnokságon, a Tennis Masters Cupon az első csoportkörös meccsén kikapott Fernando Gonzáleztől, de Nyikolaj Davigyenkót és Andy Roddickot már magabiztosan verte, így csoportelsőként jutott a legjobb négy közé. Az elődöntőben Rafael Nadalt, a döntőben pedig David Ferrert is könnyedén megverte, és megszerezte negyedik Masters Cup-címét (2003, 2004, 2006, 2007). Ezzel a győzelemmel egész évben nyújtott teljesítményéhez méltó módon zárta le a hivatalos teniszszezont. A rákövetkező héten Federer három bemutató meccset játszott gyermekkori példaképével, Pete Samprasszel, és 2007. november 26-án megkezdte 200. hetét a világranglista élén.(~> meccsei 2007-ben)
2008 volt Federer dominanciájának legnehezebb éve, amely minden tekintetben látványos küzdelmet hozott. Nem csak feltörekvő riválisaival kellett küzdenie: betegség; korábbi sikeressége következtében kialakult elvárások; nehezen feldolgozható vereségek fontos helyzetekben; és eredményeinek szélsőséges megítélése a sajtó és a közönség részéről szintén nehezítették helyzetét.
Federer az Ausztrál Opennel kezdte az évet, miután betegség miatt több napig kórházban volt, és kénytelen volt visszamondani a Kooyong Classic nevű felkészülési tornát. Ennek ellenére az Ausztrál Openen ha bizonytalanul is, de bejutott az elődöntőbe, ahol azonban a harmadik kiemelt Novak Đoković megállította (5–7, 3–6, 6–7). Federer a tornát megelőzően tíz egymást követő Grand Slam-döntőbe jutott be. A döntők sorozata megszakadt, az elődöntőké nem: ez volt sorozatban a 15. Grand Slam-elődöntő, amelyen részt vett. Az Ausztrál Openen sikeresen megvédte világelsőségét is – 2008. február 2-án világelsőségének negyedik évfordulóját ünnepelhette. Ennek ellenére a szokatlan elődöntőbeli vereséget a sport követői világszerte döbbenettel fogadták. „Szörnyet teremtettem: tudom, most aztán minden tornát meg kell nyernem. (…) A sok győzelem után ha most vesztek egy szettet, az emberek azt mondják, rosszul játszom” – mondta Federer a meccs után.
Mint utóbb kiderült, Federernek az Ausztrál Open alatt mononucleosisa volt, amely még sokáig befolyásolta teljesítményét az év során.
Az Ausztrál Open után Federer először a dubai tornán versenyzett, még a betegséggel küszködve, de rögtön az első körben búcsúzott. Az év első két Masters-tornáján sem jutott döntőbe, Indian Wellsben az elődöntőig, Miamiban a negyeddöntőig jutott.
Csak salakon, Estorilban szerezte meg első címét az évben, a sajtó és a szakértők egyre erősödő kritikája és kételkedése közepette. Elkezdett együtt dolgozni José Higuerasszal, aki korábban a Roland Garros-győztes Jim Courier és Michael Chang edzője is volt. A Roland Garrost megelőző három salakos Masters-torna közül kettőn, Monte Carlóban és Hamburgban bejutott a döntőbe, majd a Roland Garroson 2006 és 2007 után harmadszor is bejutott a döntőbe. Rafael Nadal azonban harmadszor is megállította, ezúttal súlyos vereséget mérve rá (1-6, 3-6, 0-6).
A korábbi évekhez hasonlóan Federer ismét füvön próbált bizonyítani, és meg is nyerte a Wimbledon előtti hallei tornát, 5. alkalommal. Wimbledonba ötszörös címvédőként érkezett, és lehetősége lett volna sorozatban hatodszor is megnyerni a tornát, ezzel open era-rekordot állítva fel. Az – újfent – Rafael Nadallal vívott döntőt azonban szoros küzdelem után öt szettben elvesztette (4–6, 4–6, 7–6 (5), 7–6 (8), 7–9). Federer nem adta ingyen át a trónját, két játszma hátrányból, két meccslabdát hárítva kényszerítette ki a döntő szettet, és végül 4 óra 48 percnyi játék után, minden idők leghosszabb wimbledoni döntőjében maradt alul. John McEnroe a döntőt a legjobb meccsnek nevezte, amit valaha látott.„Roger játszott annyira jól, hogy nyerjen, csak épp nem sikerült. Egy másik nap sikerül. Ellentétben azzal, amit sokan mondanak, szerintem Rogernek jó éve van, csak egyszerűen túl magasra helyezte a mércét saját maga számára” – fejtette ki véleményét Pete Sampras, aki hozzátette, biztos abban, hogy Federer meg fogja dönteni a Grand Slam-rekordját.Az épphogy elvesztett wimbledoni döntő kihatással volt Federer a kemény pályás szezonjának kezdetére: az első két Masters-tornán, Kanadában és Cincinnatiben hamar, a második és a harmadik körben búcsúzott – ezzel az is biztossá vált, hogy négy és fél év után először, 2008. augusztus 18-án meg kell válnia világelsőségétől. Előtte még azonban 27. születésnapján, 2004 után másodszor is, Federer vitte hazája zászlaját a pekingi olimpiai játékok megnyitó ünnepségén. Az olimpián egyesben és párosban is indult. Egyéniben újabb csalódás érte: csak a negyeddöntőig jutott el, ahol James Blake-től kapott ki. Ekkor azonban erőt vett magán és párosban – ahol senki nem várta tőle – sikerült megszereznie az aranyérmet Stanislas Wawrinka oldalán. Az olimpiai bajnoki címet Federer annak ellenére szerezte meg, hogy tudta, elveszíti világelsőségét, az év első három Grand Slam-tornáján nem sikerült megismételnie a korábbi években nyújtott teljesítményét, és kikapott a fő, egyéni számában. A svájci páros az elődöntőben elbúcsúztatta a páros világelső amerikai testvéreket, Bob és Mike Bryant, a döntőben pedig a svéd Simon Aspelint és Thomas Johanssont győzte le négy szettben (6–3, 6–4, 6–7, 6–3). Federer az olimpiai bajnoki címet még rekord 237 hetes (2004. február 14.–2008. augusztus 18.) világelsőségének utolsó hetében szerezte meg, ezzel ő lett az első olyan férfi teniszező, aki világelsősége alatt szerzett olimpiai aranyérmet.
Az év utolsó Grand Slam-tornája, a US Open volt azonban az igazi próba Federer számára: sok újság arról cikkezett, hogy ez lehet öt év után az első év, amikor egy Grand Slam-tornát sem nyer meg. Federer azonban ismét bebizonyította, hogy talpra tud állni: először sorozatban a 18. Grand Slam-tornáján is bejutott az elődöntőbe, ahol Novak Đokovićot négy szettben legyőzte, majd a döntőben Andy Murray fölött három szettben diadalmaskodott (6–2, 7–5, 6–2), és megszerezte pályafutása 13. Grand Slam-címét. „Azt mondtam neki, csodálatos éve volt – nyilatkozta Andy Murray arról, mit mondott Federernek a kézfogásnál – függetlenül attól, ki mit mond.” Győzelmével Federernek Wimbledon (2003–2007) után a US Openen is sikerült öt címet nyernie sorozatban (2004–2008), és ő lett a tenisz történetében az első teniszező, aki két különböző Grand Slam-tornát is sorozatban ötször-ötször meg tudott nyerni.A US Open után Federer egy hónapig nem versenyzett, majd a Madrid Mastersen az elődöntőig jutott. Időközben a karrierje során kapott összkeresete meghaladta a 43,3 millió dollárt, amivel megelőzte a férfiak között addig csúcstartó Pete Samprast. Bázelben, hazai tornáján sorozatban harmadszor nyerni tudott. Az év utolsó Masters-tornáján, Párizsban Federer a negyeddöntőig jutott, a meccs előtt azonban hátsérülés miatt visszalépett, így – 2003 óta először – egy Masters-tornát sem nyert az évben. Ez volt Federer 763 meccses profi karrierje során a legelső alkalom, hogy nem játszott végig egy tornát, amin elindult. Az év utolsó tornáján, a Masters Cupon Federer sérülten versenyzett, és csak egy csoportkörös meccset tudott nyerni. A már biztos továbbjutó Andy Murray elleni harmadik mérkőzés döntötte el, hogy sorozatban a hetedik évben is továbbjut-e a csoportból az elődöntőbe, ezt a meccset viszont szoros küzdelemben elvesztette, pedig a 2. és a 3. szettben is felállt brékhátrányból, és hét meccslabdát hárított (6–4, 6–7(3) 5–7). Federer hátsérülése miatt a meccs alatt többször is ápolást kért, de a mérkőzést nem adta fel: még soha nem adott fel elkezdett meccset a pályán. Ez volt Federer utolsó hivatalos meccse 2008-ban, az évet a világranglista második helyén zárta. (~> meccsei 2008-ban)
2009 kezdete méltó folytatása volt a küzdelmes 2008-as évnek: egy elveszített döntő Rafael Nadallal szemben az Ausztrál Openen, amelyet az egész teniszvilág tragikus jelentőségűként él meg. Amikor azonban már mindenki Federer hanyatlásáról beszélt, a teniszező hirtelen fordulatot vett, és olyan történelmi sikereket ért el, amelyek sokak szerint minden idők legnagyobb teniszezőjévé emelték.
Federer korán kezdte a 2009-es szezont: már az első héten részt vett egy bemutató tornán Abu-Dzabiban, majd Dohában is elindult, ahol az elődöntőig jutott. Az Ausztrál Openen bejutott sorozatban a 19. Grand Slam-elődöntőjébe és pályafutása 18. Grand Slam-döntőjébe, ahol megint Rafael Nadallal találkozott, wimbledoni meccsük óta először. Nadal kihasználva lélektani fölényét, megint legyőzte (5–7, 6–3, 6–7, 6–3, 2–6). A vereséget súlyosbította, hogy Federer a díjkiosztó ünnepségen nem tudta visszafojtani a könnyeit, s a világot bejárták a képek a zokogó Federerről, akit Nadal vigasztal. „Ez volt a legutolsó dolog, amit kívántam volna: hogy az emberek rosszul érezzék magukat miattam. Rafa sikerének kellett volna örülniük” – magyarázta később, miért bánja a történteket. Az esetet a sajtó az érzelmi összeomlás jeleként értelmezte, és arról beszélt, Federer végérvényesen lejtőre került.Az Ausztrál Open után Federer visszamondta a dubaji tornát és az amerikaiak elleni Davis-kupa fordulón való részvételt, nehogy kiújuljon az előző évi hátsérülése. A szezon két első Masters-tornáján, Indian Wellsben és Miamiban az elődöntőig jutott: Andy Murray és Novak Đoković állította meg: az újságok pedig hetekig cikkeztek arról, hogy a Đoković elleni meccsén rá nem jellemző módon erővel földhöz vágta az ütőjét.Időközben fontos események történtek Federer életében: március elején hivatalos honlapján bejelentette, hogy nyáron apa lesz, majd nem sokkal később azt is, hogy szűk családi körben feleségül vette barátnőjét, Mirka Vavrinecet.Közvetlenül esküvője után váratlanul elfogadta a szabadkártyát a salakos Monte-Carlo-i Masters-tornára, de nem is jutott sokáig: a 3. körben megállította honfitársa, Stanislas Wawrinka. Rómában elődöntőbe jutott, itt a címvédő Novak Đokovićtól kapott ki. Madridban viszont több mint egy év után sikerült Masters-tornát nyernie, méghozzá riválisát, Rafael Nadalt győzte le salakon, két szettben (6–4, 6–4).
A Roland Garrosra Federer nagy teherrel indult, hiszen ez volt az egyetlen Grand Slam-torna, amit korábban még nem sikerült megnyernie. A megelőző három évben mindig döntőbe jutott, de riválisa, Rafael Nadal mindháromszor megakadályozta Grand Slam-gyűjteménye kiteljesítését. A torna során az elvárások csak nőttek, amikor legnagyobb ellenfelei (Nadal, Đoković, Murray) sorra kiestek, és Federer a legnagyobb esélyessé lépett elő. A negyedik körben nehéz meccset játszott Tommy Haasszal, aki ellen két játszma hátrányból kellett fordítania, majd – sorozatban 20. Grand Slam-elődöntőjében – újabb ötszettes meccsbe bonyolódott Juan Martín del Potróval, de bejutott karrierje 19. Grand Slam-döntőjébe, ahol a Nadalt legyőző Robin Söderlinggel került szembe. 2009. június 7-én Federer a Roland Garros döntőjében három szettben megverte ellenfelét (6–1, 7–6(1), 6–4), ezzel ő lett a történelem hatodik férfi teniszezője, akinek sikerült megnyernie mind a négy Grand Slam-tornát, és ezzel teljesítenie a karrier-Grand Slamet (legutoljára ez Andre Agassinak sikerült). Federer 14 győzelmével egyben beállította Pete Sampras rekordját is. Címeit hét év leforgása alatt szerezte; és tizennegyedik címét 27 évesen nyerte meg, karrierje 40. Grand Slam-tornáján.Federer már jóval 2009 előtt olyan sikereket mutathatott fel, amelyek a valaha volt legnagyobb teniszezők teljesítményeivel vetekedtek, a Roland Garros megnyerése után pedig sok szakértő, volt teniszező nyilatkozta, hogy ő minden idők legjobb teniszezője. Karrierje eljutott arra a pontra, hogy szinte minden további sikere tenisztörténelmi jelentőségű, és új rekordokat állít. Wimbledonba úgy érkezett, hogy a férfi tenisz legnagyobb Grand Slam-rekordjainak (legtöbb döntő, legtöbb győzelem) megdöntésére nyílt lehetősége. A címvédő Rafael Nadal visszalépését követően az is biztossá vált, hogy győzelem esetén újra világelső lesz. Miután Federer 21-re bővítette egymás utáni Grand Slam-elődöntőinek sorozatát, sorozatban hetedszer wimbledoni döntőbe, karrierje 20. Grand Slam-döntőjébe jutott: ezzel új rekordot állított a férfi mezőnyben, megelőzve Ivan Lendlt. A döntőt, amely minden idők leghosszabb Grand Slam-döntője lett játszott game-ek tekintetében, 5–7, 7–6(6), 7–6(5), 3–6, 16–14-re nyerte Andy Roddickkal szemben: csak az ötödik szett 95 percig tartott. Federer hatodik wimbledoni címét szerezte, és 15 Grand Slam-győzelemmel átvette a vezetést az örökranglistán. A döntőt a lelátóról figyelte Pete Sampras, aki így korábbi ígéretének megfelelően jelen volt, amikor Federer megszerezte 15. Grand Slam-címét, és ezzel megdöntötte az ő 14-es rekordját.
Federer és felesége, Mirka nyárra várták első gyermekeiket: 2009. július 23-án megszülettek iker lányaik, Charlene Riva és Myla Rose. „Ez életünk legboldogabb napja” – írta Federer hivatalos honlapján. A babák születése utáni első hetekben Federer otthon maradt családjával, de az amerikai kemény pályás szezonra visszatért a teniszpályára. Úgy tervezi, hogy a jövőben is egész családjával fog versenyről versenyre utazni. „Egyáltalán nem aggódom a motivációm miatt, mert túlságosan szeretem ezt a játékot. Még sokáig itt szeretnék lenni. (...) Mirkának mindig is az volt az álma, hogy a gyerekeink lássanak engem teniszezni. Szóval pár évig már csak miatta is játszanom kell még.”A wimbledont követő hosszabb pihenője után Federer a montreali keménypályás ATP Masters-versenyen tért vissza a pályára. A tornán a negyeddöntőig jutott, ahol Jo-Wilfried Tsonga állította meg; a vereség egy 22 meccses győzelmi sorozatnak vetett véget. A következő versenye az augusztus 17-én kezdődő Cincinnati Masters volt, ahol Federer megszerezte 16. ATP Masters Series-címét. A döntőben Novak Đokovićot győzte le két szettben.
A év utolsó Grand Slam-tornáján, a US Openen is bejutott a döntőbe: 2006 és 2007 után ez volt a harmadik év, hogy mind a négyen részt vett, amely újabb rekord. Ez egyben sorozatban hatodik US Open-döntője, összességében karrierje 21. Grand Slam-döntője volt. A Novak Đoković elleni elődöntőn úgy jutott meccslabdához, hogy egy átemelt labdát a lába között elütött a hálónál álló Đoković mellett, s később ezt „élete legjobb ütésének” nevezte. A döntőben viszont ezúttal nem sikerült megvédenie címét Juan Martín del Potróval szemben (6–3, 6–7(5), 6–4, 6–7(4), 2–6).
A US Open után két tornáról visszalépett (Tokió, Sanghaj Masters), és hat hetet családjával, barátaival töltött. A hosszú pihenő után nehezen rázódott vissza: szülővárosában, Bázelben döntőt játszott, az azt követő Paris Mastersen viszont az első meccsén kikapott. A londoni ATP World Tour Finalson az elődöntőig jutott, s már a csoportkörökben bebiztosította év végi világelsőségét: ezzel ő lett az első teniszező Ivan Lendl óta, akinek sikerült visszaszerezni az év végi világelsőséget. (~> meccsei 2009-ben)
Federer az Abu Dhabiban zajló meghívásos tornán kezdte a 2010-es évet, majd Dohában lépett pályára, ahol az elődöntőig menetelt. Közvetlenül az év első Grand Slam-tornája, az Ausztrál Open kezdete előtt Federer egy nap alatt megszervezett egy jótékonysági bemutató meccset (Hit for Haiti), több teniszező (Nadal, Đoković, Roddick, Hewitt, Serena Williams, Kim Clijsters, Samantha Stosur) közreműködésével, hogy segítsék a haiti szerencsétlenség túlélőit. A bemutatóval körülbelül 200 000 dollárt sikerült összegyűjteniük.
Másnap kezdődött az Ausztrál Open, és Federer az első körökön könnyedén jutott túl, majd a negyeddöntőben nehéz meccset vívott és hátrányból fordított Nyikolaj Davigyenko ellen, így folytatta egymás utáni Grand Slam-elődöntőinek sorozatát (23). Bejutott karrierje 22. Grand Slam-döntőjébe is, ahol az egész tornán kiváló formában játszó Andy Murrayvel találkozott. Federer nagyon jól kezdte a meccset, másfél óra alatt már két szettel vezetett. A harmadik szettben Murray próbált változtatni a játékán, agresszívebben kezdett el játszani, öt szettlabdája is volt. Végül azonban a harmadik szettet is Federer nyerte (6–3 6–4 7–6(11)), megszerezve ezzel negyedik Ausztrál Open-győzelmét és 16. Grand Slam-trófeáját.
Az Ausztrál Open után rövid pihenőt tartott, és kénytelen volt betegség miatt lemondani a dubaji tornán való részvételét. Indian Wellsre azonban meggyógyult, és részt tudott venni a második Hit for Haiti jótékonysági meccsen is. A torna viszont nem tartott sokáig számára, már a 3. körben kikapott Márkosz Pagdatísztól. Miamiban a 4. körig jutott, és a Rome Masters, az első salakos tornája sem sikerült jól: már a 2. körben búcsúzott. A Madrid Mastersen viszont már megtalálta a formáját, bejutott a döntőbe, ahol – egy teljes év után először – újra Rafael Nadallal csapott össze. Federer nagyon szoros meccsen alulmaradt riválisával szemben.
A Roland Garrosra címvédőként érkezett, és gond nélkül jutott a negyeddöntőbe. Ekkor azonban a 2009-es döntőbeli ellenfelébe, Robin Söderlingbe futott, aki ezúttal legyőzte. Federer a 2004-es wimbledoni teniszbajnokság óta minden egyes Grand Slam-tornán legalább elődöntőig jutott: a sorozat 23 elődöntőnél állapodott meg, a tenisz történetének egyik legnagyobb rekordjaként.
Mivel a tornát Rafael Nadal nyerte, Federer elvesztette a világelsőségét, egyetlen héttel Sampras 286 hetes világelsőségi rekordjának beállítása előtt.
A wimbledoni teniszbajnokság sem úgy sikerült neki, ahogy az utóbbi években megszokta: hét év után először nem jutott döntőbe, a negyeddöntőben Tomáš Berdych búcsúztatta négy szettben. Szereplése a világranglista 2. helyébe került: 2003 novembere óta először történt meg vele, hogy kicsúszott az első kettőből. A wimbledoni tornát követően Federer több hetes szünetet tartott, és közben próbaidőre szerződtette Paul Annacone-t, Pete Sampras korábbi edzőjét.A szünet után először a Rogers Cupon lépett pályára, ahol az elődöntőben összecsapott a 2. helyért Novak Đokovićcsal, akit le is győzött. Így függetlenül attól, hogy a döntőt Andy Murray ellen már nem sikerült megnyernie, újra a világranglista 2. helyére került. A Cincinnatiben rendezett Masters-tornán sikerült megvédenie a címét: ez egyben első Masters-győzelme volt az évben.
A US Openen gond nélkül jutott az elődöntőbe, és ott ismét összecsapott Novak Đokovićcsal a döntőbe jutásért és a ranglista 2. helyéért. Az ötszettes meccs során Federer hullámzó játékot mutatott, az ötödik szettben meccslabdája is volt, mégis elvesztette a meccset (7–5, 1–6, 7–5, 2–6, 5–7), így nem tudott Nadallal döntőt játszani. A torna során kvalifikálta magát az év végi Masters Cupra.
A US Open után Federer hosszabb szünetet tartott, majd a sanghaji ATP Masters 1000 tornán lépett először pályára, ahol döntőbe jutott, de itt Murraytől kikapott. Ezt követően elindult egy kisebb tornán Stockholmban, és meg is nyerte, ezzel megszerezte 64. ATP-címét, amellyel az örökranglista 4. helyére kapaszkodott fel, Pete Sampras mellé. Bázelben, hazai tornáján le is hagyta Samprast: a döntőben visszavágott Novak Đokovićnak a 2009-ben elszenvedett bázeli vereségért, és megszerezte 65. ATP-tornagyőzelmét. Az év utolsó Masters-tornáján, Párizsban korábban nem ért el jó eredményeket, most életében először elődöntőbe jutott.
Az évadzáró World Tour Mastersen Andy Murrayvel, Robin Söderlinggel és David Ferrerrel került egy csoportba. A három csoportmeccs mindegyikét simán nyerte, így csoportelsőként, szettveszteség nélkül jutott az elődöntőbe, ahol Novak Đokovićot búcsúztatta magabiztosan. Az év utolsó meccsét nagy várakozás övezte: Federer és Nadal újra összecsaptak egymással. Federer ezúttal nem sok esélyt hagyott riválisának, 6–3, 3–6, 6–1 arányban nyert, megszerezve 5. címét az évzáró világbajnokságon. Ezzel ő lett a tenisztörténelem harmadik játékosa Ivan Lendl és Pete Sampras mellett, aki 5 alkalommal nyerni tudott a tornán.(~> meccsei 2010-ben)
A 2011-es év jól kezdődött Federer számára: rögtön megnyerte a dohai tornát. Az Ausztrál Openre címvédőként érkezett, a tornát azonban nem sikerült megnyernie: ahogy a US Openen is, az elődöntőben Novak Đoković állt az útjába (6–7(3), 5–7, 4–6). A torna során azonban Federer több rekordot is megdöntött: először a 3. körben, amikor az Ausztrál Openen megnyert meccseinek száma elérte az 57-et, s ezzel megdöntötte Stefan Edberg open-era rekordját. A negyeddöntő pedig már sorozatban a 27. Grands Slam-negyeddöntő volt, amelyre bejutott, ezzel pedig Jimmy Connors rekord sorozatát állította be. Ezáltal sorozatban a legtöbb Grand Slam-döntő (10; 2005. Wimbledon – 2008. Ausztrál Open), és sorozatban a legtöbb Grand Slam-elődöntő (23; 2004. Wimbledon – 2010. Ausztrál Open) elérése után a legtöbb egymást követő Grand Slam-negyeddöntő (27) rekord is az ő nevéhez fűződik.
Az Ausztrál Open után pihenőt tartott, majd a dubaji tornán döntőbe, Indian Wellsben pedig az elődöntőbe jutott: mindkét alkalommal Novak Đoković búcsúztatta. Miamiban szintén elődöntőbe jutott, itt Rafael Nadaltól kapott ki.
A salakos szezont Federer döcögősen kezdte: az előző évvel ellentétben elindult a Monte Carlo Mastersen, ahol elődöntőig jutott, Madridban ismét Nadaltól kapott ki az elődöntőben, Rómában viszont csak a 3. körig jutott, ahol szoros meccsen alulmaradt Richard Gasquet-val szemben. A Roland Garroson harmadik kiemeltként indult, azonban a legtöbb szakértő nem várt tőle nagy eredményeket: inkább a címvédő Nadalra és a 2011-ben győzelmet győzelemre halmozó, az év során még egyetlen meccsett sem vesztő Novak Đokovićot tartották nagy esélyesnek. Federer bejutott a 28. sorozatos Grand Slam-negyeddöntőjébe, amellyel új rekordot állított. Szettveszteség nélkül menetelt az elődöntőbe, ahol Đoković várta, aki egyben a világelsőségért is játszott. Federer sokak szerint karrierjének legjobb salakos meccsén, a szakértőket megdöbbentő formában játszva négy szettben legyőzte szerb riválisát. Bejutott karrierje 23. Grand Slam-döntőjébe, egy újabb Rafael Nadal elleni Roland Garros-döntőbe. Nagyon jól kezdte a meccset, mégis elvesztette az első szettet, utána pedig végig hátrányban volt. Nem adta fel, többször is visszaküzdötte magát, a harmadik szettet meg is nyerte, de nem sikerült kivívnia a döntő játszmát. A magas színvonalú meccset végül 5–7, 6–7(3), 7–5, 1–6 arányban elvesztette, de így is ez volt kettejük legszorosabb Grand Slam-döntője salakon. Azzal, hogy Federer bejutott a döntőbe, mind a négy Grand Slam-torna döntőjébe legalább 5-ször bejutott – már a korábbi 4 is egyedülálló teljesítmény volt a tenisz történetében.Wimbledonban Federer meggyőzően menetelt a negyeddöntőig, ahol Jo-Wilfried Tsongával találkozott. Már két szettel vezetett ellene, amikor Tsonga magára talált, és onnantól fogva nem lehetett elvenni az adogatását: megfordította a meccset, és búcsúztatta Federert. Ez volt Federer karrierje során az első Grand Slam-meccs, amelyet 2–0-s vezetésről vesztett el. Grand Slam-negyeddöntőinek sorozata ugyanakkor folytatódott, ekkor már 29-nél állt.
Wimbledon után pár hét pihenő következett, és egy Davis-kupa forduló Portugália ellen, amelyet Svájc könnyedén megnyert. A US Opent megelőző amerikai kemény pályás Masters-tornákon Federer hullámzó teljesítményt nyújtott, Montreálban hamar búcsúzott, Cincinnatiben pedig negyeddöntőbe jutott.
A US Openre Federer jó formában érkezett, és könnyedén jutott az elődöntőbe – megnyerve sorozatban 30. GS-negyeddöntőjét, többek között Jo-Wilfried Tsongát is búcsúztatva menet közben – ahol ismét Novak Djokoviccsal találkozott. A meccs nagyon szoros csatát hozott, Federer mégis megnyerte az első két szettet, utána azonban Djokovic felzárkózótt. A döntő szett ismét Federernek állt, 5–3-nál szervált is a meccsért, és kiharcolt két meccslabdát is. Ekkor azonban mintha csak az előző évi elődöntő ismétlődött volna meg: két balszerencsés labdamenet következett, Federer nem bírta kiszerválni a meccset. A hárított meccslabdáktól nagy lendületre kapott Djokovic végül 7–5-re nyerte a döntő szettet (7–6, 6–4, 3–6, 2–6, 5–7). Ez azt jelentette, hogy Federer az évben nem nyert Grand Slamet: a 2003 óta tartó nagy sorozat 9 év után zárult le.
Az amerikai nyílt bajnokság után Federer régóta húzódó sérülésekre hivatkozva visszamondta az indulást a Shanghai Mastersen, ami azt jelentette, hogy átmenetileg át kellett engednie a világranglista 3. helyét Andy Murraynek. Csaknem két hónap kihagyás után szülővárosában, Bázelben lépett legközelebb pályára, és itt hosszú hónapok után újra címet nyert, a tornán sorozatban az ötödiket.
Az otthoni tornagyőzelem után két nappal már Párizsban versenyzett, az év utolsó Masters 1000-tornáján, amit még soha nem sikerült megnyernie. Ezúttal nagyon jó formában érkezett, és mindenképpen nyerni szeretett volna. A negyeddöntőben, melyet Juan Monaco ellen vívott, karrierjének 800. győzelmét aratta. Egy nappal később karrierje során először bejutott a torna döntőjébe, melynek köszönhetően ő lett az open érában az első teniszező, aki valamennyi Masters 1000 tornán döntőt játszott. A döntőt a hazai kedvenc Jo-Wilfried Tsongával vívta, de nem hagyott neki sok esélyt: 6–1, 7–6(3) arányban legyőzte francia ellenfelét, ezzel – szettveszteség nélkül – megnyerte első Paris-Bercy címét, és 18-ra növelte Masters-győzelmei számát. A győzelemnek köszönhetően a kilenc Masters-tornából immár 7-et megnyert, beállítva ezzel Andre Agassi rekordját. Ugyancsak Agassi volt korábban az egyetlen teniszező, aki mindkét párizsi tornán (Roland Garros, Paris-Bercy) címet szerzett.Az évzáró világbajnokságon Federer továbbra is kimagasló formában játszott, és megint nem talált legyőzőre: könnyedén verte Rafael Nadalt, David Ferrert és – karrierje 100. döntőjében – Jo-Wilfried Tsongát is. Századik döntőjében pályafutása 70. tornagyőzelmét aratta, és 6 ATP World Tour Masters címmel új rekordot állított. Az évet 17 meccs óta tartó veretlenségi sorozattal zárta. (~> meccsei 2011-ben)
A 2012-es év a dohai tornával kezdődött Federer számára, ahol címvédőként indult, azonban a Tsongával vívandó elődöntő előtt hátsérülés miatt visszalépett. Hosszú karrierje során ez volt a második alkalom, hogy Federer egy meccs előtt visszalépett.Az Australian Openre a 2011-es év végi eredmények után nagy reményekkel érkezett, és mindvégig jó formában is játszott, 31-re növelte sorozatos Grand Slam-negyeddöntőinek számát – a Juan Martín del Potróval vívott negyeddöntő egyben karrierje 1000. mérkőzése volt –, és szettveszteség nélkül jutott az elődöntőbe. Ott régi riválisába, Rafael Nadalba futott: a magas színvonalú mérkőzésen hősiesen küzdött, de végül négy szettben alulmaradt (7–6(5), 2–6, 6–7(5), 4–6).
Január folyamán játszott a svájci Davis-kupa-csapatban az Egyesült Államok ellen, majd 2005 után először elindult a rotterdami tenisztornán, amelyet meg is nyert, majd megnyerte – szettveszteség nélkül – a dubaji tornát is.
Az Indian Wells Mastersen folytatódott a menetelés: bár a torna első felében megfázással küszködött, túljutott a korai körökön, és zsinórban harmadik tornagyőzelmét aratta, legyőzve Juan Martín del Potrót, Rafael Nadalt és John Isnert is. 19 Masters-győzelemmel utolérte Nadalt az örökranglistán. A Miami Mastersre nagy lendülettel érkezett, de a második körben Andy Roddickba szaladt, aki ezúttal megállította, így megszakadt 16 meccses győzelmi sorozata.
A salakos szezon a Madrid Mastersszel kezdődött, amelyet ebben az évben rendhagyó módon kékre festett salakon játszottak. Míg Rafael Nadal és Novak Đoković is kritizálta a kék salakot, mondván, hogy csúszik, sőt, azzal fenyegetőztek, hogy 2013-ban bojkottálják a madridi tornát, ha megint kék salak lesz, Federer könnyebben alkalmazkodott a szokásosnál gyorsabb salakborításhoz, és begyűjtötte 20. Masters-címét, sőt, egy hét erejéig megelőzte Rafael Nadalt a világranglistán (2) is. Mivel azonban a következő heti Rome Mastersen csak az elődöntőig jutott, Nadal pedig meg is nyerte a tornát, újból helyet cseréltek, így Federer 3. kiemeltként indult a Roland Garroson.
A 2012-es francia nyílt bajnokság karrierjének 50. Grand Slam-tornája volt, és rögtön az első körös győzelmével rekordot állított be: Jimmy Connors 233 megnyert Grand Slam-mérkőzését érte utol, majd a következő körben meg is döntötte (ez egyben 50. megnyert meccse volt a Roland Garroson). Folytatta immár 5 éve tartó GS-elődöntő-sorozatát is, amely ekkor már 32-n állt. Az elődöntőben Novak Đokovićcsal csapott össze, de a hullámzó színvonalú mérkőzést három szettben elvesztette (4–6, 5–7, 3–6).
A füves szezont a hallei Gerry Weber Openen nyitotta, ahol a döntőig jutott, itt azonban kikapott Tommy Haastól. Wimbledonba – több mint két év után először – úgy érkezett, hogy lehetősége volt visszaszereznie a világelsőséget, amennyiben megnyeri a tornát, és az aktuális világelső Đoković nem jut az elődöntőnél tovább. Az első két körön Federer könnyedén jutott túl; második körös meccsét megnézte Károly walesi herceg, aki 1970 óta először látogatott ki Wimbledonba, felesége, Camilla kíséretében. Időközben a második kiemelt Nadal megdöbbentő vereséget szenvedett a második körben: a világranglista 100. helyén álló Lukas Rosol verte ki. A harmadik kört mindenki a sokk hatása alatt játszotta, Federer ellenfele, a francia Julien Benneteau is feltüzelve érkezett, 2–0-s játszmaelőnyre tett szert, és a 4. játszma rövidítésében többször is két pontra volt a győzelemtől, Federer azonban fordítani tudott. A negyedik körben szintén megszenvedett Xavier Malisse ellen, ezúttal sérülés miatt: a hátát többször is ápolni kellett. Ennek ellenére bejutott zsinórban 33. Grand Slam-negyeddöntőjébe, ahol már nem volt problémája, alig másfél óra alatt továbbjutott, ezzel megvalósult a Federer–Đoković elődöntő, amely egyben első füves találkozójuk volt. A meccset négy szettben Federer nyerte, ezzel rekord 8. wimbledoni döntőjét játszhatta a hazai kedvenc Andy Murray ellen. Bár Murray 1938 óta az első brit döntős volt Wimbledonban, és egész Nagy-Britannia szurkolt neki, Federer megakadályozta a történelmi tett végrehajtásában (4–6, 7–5, 6–3, 6–4) – helyette azonban maga is történelmi eredményeket ért el: megszerezte 17. Grand Slam-címét, valamint 7. wimbledoni címét, ez utóbbival beállítva Pete Sampras és William Renshaw rekordját, valamint visszatért a világranglista élére. Mivel korábban már csak egy hétre lett volna szüksége ahhoz, hogy utolérje Sampras 286 hetes világelsőségi rekordját, a visszatéréssel azonnal beállította, majd egy héttel később meg is döntötte a rekordot, így átvette a vezetést az örökranglistán.A füves szezon azonban ekkor még nem ért véget, ugyanis az olimpiát szintén Wimbledonban rendezték. Párosban címvédőként indult Stanislas Wawrinkával, azonban már a második körben kiestek. Federer ezúttal az egyesre szeretett volna koncentrálni, ahol ismét első kiemeltként indulhatott. Az elődöntőbe nagyon magabiztosan jutott, ott azonban a végig kitűnő formában játszó Juan Martín del Potróval kellett megmérkőznie. Federer végül 4 óra 26 perc alatt 3–6, 7–6, 19–17-re nyert, így az open era leghosszabb két nyert szettre játszott teniszmérkőzését játszották le. Élete első egyes olimpiai döntőjét a hazai pálya előnyeit élvező Andy Murrayvel játszotta, aki viszont ezúttal könnyedén legyőzte őt (6–2, 6–1, 6–4), részben Federer elődöntő okozta mentális és fizikai fáradtsága miatt. Federer a mérkőzés után azt nyilatkozta, örül az ezüstéremnek, és Murray győzelmének is.Első kiemeltként 2012 augusztusában ismét részt vett a Western & Southern Openen, azaz a Cincinnati Masters tornán. Egy évvel korábban a negyeddöntőig jutott, 2012-ben viszont megszerezte ötödik győzelmét ezen a tornán, a döntőben a második kiemelt Novak Đokovićot 6–0, 7–6(7)-ra felülmúlva. Ezzel 21. Masters címét szerezte meg, újra beérve spanyol riválisát, Rafael Nadalt. Érdekesség, hogy a torna során egyszer sem veszített el szettet és egyszer sem veszítette el az adogatását. Győzelmével megerősítette első helyét a világranglistán, így egy héttel később újra első kiemeltként vett részt a US Openen.Federer 2012. augusztus 27-én úgy vághatott neki a 2012-es US Opennek, hogy világelsősége miatt nem kellett aggódnia, mert a címvédő Novak Đoković ismételt győzelme esetén sem vehette át a világelsőséget a köztük meglévő pontkülönbség és a tornán megvédendő pontok miatt. Federer első ellenfele az amerikai Donald Young volt, majd a német Björn Phau következett, a harmadik körben pedig a 25. kiemelt Fernando Verdasco. Eddig szettveszteség nélkül, könnyedén nyerte a meccseit, a negyedik körben pedig Mardy Fish egészségügyi okok miatt visszalépett a mérkőzéstől, így Federer egy előre be nem kalkulált pihenőt is kapott. A negyeddöntőben a 2010-es wimbledoni döntős Tomáš Berdych volt az ellenfele, aki négy szettben kiejtette Federert a tornáról, és így megakadályozta abban, hogy ismét Andy Murray-vel mérkőzhessen meg, ezúttal az elődöntőben. Így tehát Federer 2003 óra először hiányzott a US Open végjátékából. Nem ez volt első alkalom volt, hogy Tomáš Berdych kiejtette Federert egy Grand Slam-torna negyeddöntőjében, az említett 2010-es wimbledoni tornán szintén négy szettben nyert a cseh játékos.
A US Open után Federer a Davis-kupában játszott, ahol 3-2-re legyőzték Hollandiát, így Svájc a világcsoportban maradt. Ezek után részt vett a sanghaji tornán is. A tornát egy ijesztő incidens előzte meg: egy kínai internetes portálon ismeretlen személy megfenyegette Federert, hogy megöli. Habár a fenyegető később bocsánatot kért, a sajtó nagyon eltúlozta az esetet, a rendőrség pedig szigorú biztonsági intézkedéseket vezetett be. A torna során Federer a harmadik körben Stanislas Wawrinkával játszott nehéz meccset – melyet végül megnyert (4–6, 7–6(4), 6–0) – így bebiztosította, hogy a 300. alkalommal is az ő nevével kezdődjön a világranglista, és végül csak az elődöntőben a címvédő Andy Murray tudta megállítani.Legközelebb Bázelben indult, a hazai tornáján, ahol döntőbe is jutott, de ott egy nagyon szoros mérkőzésen kikapott Del Potrotól. A párizsi tornán való részvételt visszamondta fáradtság okán, ezért át kellett adni a világelsőséget Đokovićnak, az új világelsőségi rekord így 302 hétnél állt meg.Az év végi ATP World Tour Finalson a csoportkörben legyőzte Janko Tipsarevićet (6–3, 6–1) és David Ferrert (6–4, 7–6(5)), azonban a harmadik mérkőzésen ismét kikapott Del Potrótól (6–7(3), 6–4, 3–6). De így is csoportelsőként jutott tovább az elődöntőbe, ahol Murray volt az ellenfele. Az aktuális forma alapján mindenki Murray győzelmére számított, azonban Federer meglepően jó játékkal könnyedén megverte a skót játékost, ezzel a döntőbe jutva (7–6(5), 6–2). A döntőben újra összecsapott Novak Đokovićcsal, de a magas színvonalú és szoros meccset végül elveszítette (6–7(6), 5–7).Federer a mérkőzés után arról beszélt, hogy a pályák folytonos „lassítása” miatt a hozzá hasonló támadó játékosok állandó hátrányban vannak. „Senki sem szeretné, hogy 15 nagyszerű ütés után egy hiba döntsön. Szerintem a gyorsabb pályák oldhatnák ezt meg. Ez segítene, hogy időről időre gyorsabban tudjunk mozogni. Ezeken megtapasztalnák a különböző stílusú játékosok, hogy felmenni a hálóhoz, nem egy rossz dolog. Egyszerű a megoldás. Gyorsítani kéne a pályákon és nehezebb volna védekezni. A támadó stílus a fontosabb. Ezeken a lassú pályákon az egyetlen lehetőség a védekező játék, mind ezt tesszük jelenleg.”
Az évet a világranglista 2. helyén zárta, ez volt a 9. olyan év amikor az első két hely valamelyikén zárta az évet, és sorozatban a 10., amikor az első három hely valamelyikén. (~> meccsei 2012-ben)
A 2013-as évet rögtön az Australian Openen kezdte, hosszú idő után először semmilyen felkészítő tornán nem indult, de a szervezők ebben az évben gyorsabb borítású pályákat építettek és ez kedvezett Federernek. Az első körben Benoît Paire ellen aratott sikere után rögtön a dohai döntős Davigyenko következett, akit szintén három szettben győzött le. Ezek után két feltörekvő fiatal következett: a hazai kedvenc Bernard Tomic és a kanadai Milos Raonic. Előbbit egy nehezebb, utóbbit egy könnyebb mérkőzésen győzte le, de nagy koncentrációt igényelt mindkét mérkőzés. Bejutott sorozatban a 35. Grand Slam negyeddöntőjébe, ahol Jo-Wilfried Tsonga várta. A franciát végül egy magas színvonalú, öt szettes mérkőzésen győzte le, (7–6(4), 4–6, 7–6(4), 3–6, 6–3) így jutott be élete 33. Grand Slam elődöntőjébe, ahol Andy Murray volt az ellenfele. A mérkőzésen kiderült, hogy a formája rosszabb skót ellenfelénél, de ennek ellenére küzdött. A negyedik szettben jártak, amikor Murray adogatott a mérkőzésért. Federer azonban visszajött a mérkőzésbe és a rövidítés megnyerésével döntő szettet harcolt ki. Karrierje során ez volt az első alkalom, hogy egymás után két öt szettes mérkőzést játszott. Federer a döntő szettre elfáradt, s végül pontosan 4 óra játék után búcsúzott. (4–6, 7–6(5), 3–6, 7–6(2), 2–6)A Davis-kupában nem játszott, de címvédőként indult Rotterdamban, azonban a negyeddöntőben Julien Benneteau megállította (6–3, 7–5).Dubajban sem tudta megvédeni a címét, a jó formában játszó Federer ugyanis ismét vereséget szenvedett Tomáš Berdychtől. A cseh játékos 3 mérkőzéslabdát hárított, és hátrányból nyert. (3–6, 7–6, 6–4).
Indian Wellsben Federer végig hátsérüléssel küzdött, amely jelentősen visszavetette játékát. Stanislas Wawrinkát még döntő szettben még így is legyőzte, a nagy rivális Rafael Nadaltól a negyeddöntőben azonban már kikapott 6–4, 6–2 arányban. Nadal szerint a második szettben különösen szembetűnő volt a svájci sérülése.Miamiban nem indult, Andy Murray viszont igen, így Federer a 3. helyre szorult a világranglistán. Monte-Carlót is kihagyta, viszont Murray korai vereségével vissza is szerezte a 2. helyet.Federer 2 hónapot hagyott ki Indian Wells után, csak Madridban, címvédőként tért vissza. Itt azonban a második mérkőzésén kikapott a japán Kei Nishikoritól, megint a 3. helyre szorulva. Rómában sikerült először pontot szereznie előző idényéhez képest. Több riválisát (például Gilles Simont is) legyőzve eljutott az évben első Masters döntőjébe, összesen a harmadik római döntőjébe. Ott Rafael Nadal várta, aki – a legtöbb salakpályás találkozójukhoz hasonlóan – újból felülmúlta két sima szettben (1–6, 3–6). Huszadik alkalommal maradt alul a spanyollal szemben összesítettben.
A Roland Garroson Murray visszalépésével második kiemeltként játszott. 2000 óta először érkezett Párizsba tornagyőzelem nélkül. Két kvalifikációból felkerült játékos legyőzése után a 3. körben visszavágott Benneteau-nak a rotterdami vereségért: 3 szettben győzte le. A negyedik körben Gilles Simon ellen csak 5 szettben jutott tovább, 900. ATP mérkőzésén diadalmaskodva. Sorozatban a 36. Grand Slam negyeddöntőjében, 3 szettben vereséget szenvedett Jo-Wilfried Tsongától. Ez volt 2004 óta az első alkalom, hogy Đokovićon és Nadalon kívül valaki 3 szettben búcsúztatta Grand Slam tornáról.Federer a füves szezont Halléban kezdte, ahol a negyeddöntőben karrierje második 6–0, 6–0-s győzelmét szerezte meg Mischa Zverev ellen (az első a már említett Gaudio elleni győzelem volt 2005-ben). Az elődöntőben visszavágott Tommy Haasnak, az előző évi vereségért, majd a döntőben Mihail Juzsnyij legyőzésével megszerezte 77. ATP tornagyőzelmét, amivel utolérte John McEnroet és a 3. helyre jött fel az open erában tornagyőzelmek terén. 2008 óta először nyert itt, összesen 6. alkalommal. Megszerezte az évben az első tornagyőzelmét.Ezek után Londonba érkezve Federer egy jó wimbledoni szereplésben bizakodott. Első mérkőzésén kiváló játékkal múlta felül Victor Hănescut. A második körben ekkor olyasvalami következett, amire senki sem számított: a világranglista 116. Szerhij Sztahovszkij legyőzte őt 4 szettben (7–6(5), 6–7(5), 5–7, 6–7(5))! A mérkőzésen Federer egyetlen fontosabb lehetőségét sem tudta érvényesíteni. A vereség véget vetett 36 egymás utáni negyeddöntős sorozatának, amely így is az open era egyik legnagyobb rekordjának számít. Szintén ez jelenti a legkorábbi vereséget a 2003-as Roland Garros óta, első veresége a legjobb 100-on kívüliek ellen 2005 óta. Mivel fő riválisa, Rafael Nadal még korábban, az 1. körben búcsúzott, így ez volt az első Grand Slam torna a történelemben, melyen mindketten indultak, de egyikük sem játszott már a második héten. Federer ezzel a vereséggel rengeteg pontot veszített és 10 éve nem látott mélységbe zuhant a világranglistán: az 5. helyre. 2003 júniusa óta először esett ki a legjobb négyből. Mindenesetre ezen a napon, 2013. június 26-án további meglepetések, feladások, visszalépések történtek a kiemeltek körében (összesen 12). Rengeteg játékos is értetlenül állt a hihetetlen események előtt, így gyakran hivatkoznak rá „Fekete Szerda” néven. Máig vita tárgya, hogy ezt esetleg egy újfajta, esetleg hibás füves borítás okozta-e, számtalan játékos panaszkodott rá, ám a szervezők nyilatkozata szerint a fű megfelelő volt.Hogy hatalmas pontveszteségét kompenzálja, Federer két extra salakos tornát is beiktatott a nyári szezonjába, egy ATP 250-es versenyt Gstaad-ban és egy ATP 500-as tornát Hamburgban. Mint ez utólag kiderül, ez súlyos hiba volt a svájci részéről: ismét kiújult a tavaszi hátsérülése, és ki is kapott az argentin Frederico Delbonistól és a német Daniel Brandstól. Ezen tornák különlegessége az volt, hogy Federer hosszú évek után egy új ütővel játszott ezekben a hetekben, a Wilson Pro Staff Ninety-t egy nagyobb, 98 sq inch fejűre cserélte tesztelés céljából. Ezt az ütőt csak ezen a két tornán alkalmazta, a nyári US Open Series versenyekre már a régi ütőjével tért vissza.
A keménypályás szezon első tornájától, a Rogers Cup-tól kénytelen volt visszalépni hátsérülése miatt. Cincinnati-be címvédőként érkezett, és biztató meccsek után megint Nadal állította meg egy kiélezett mérkőzésen. Ezzel már a 7. helyre csúszott a ranglistán. Ezen előzmények után érkezett a US Openre, ahol három nagyon biztató győzelmet követően a negyedik körben, sima három szettes meccsen ért véget számára a verseny, a spanyol Tommy Robredo ellen, aki pályafutásuk során először győzte le a svájci klasszist (6–7(3), 3–6, 4–6). Vereségében közrejátszhattak a nyári kudarcok, hiszen rengeteg hibával, önbizalom nélkül teniszezett.Az US Open után ismét néhány hetes pihenő következett, Federer legközelebb a Shanghai Rolex Masters-en játszott: még mindig bizonytalan játékkal a harmadik körben Gaël Monfils három szettben kiejtette a svájcit. Érdekesség, hogy ezen a tornán elindult párosban is a kínai Ze Zhang társaságában. Az első kört sikeresen vették, de a második mérkőzés itt is a végállomást jelentette.A fedett pályás szezonra sikerült csak megtalálnia a formáját. Bázelben a hazai közönség és a gyorsabb borítás is közrejátszott abban, hogy javuló játékkal végre döntőbe jutott, karrierje során már a tizedik alkalommal. A döntőben 2012-es évhez hasonlóan ismét Del Potro győzte le egy igen szoros meccsen, így nem jött össze a tornagyőzelem.Párizsba már nagyobb önbizalommal érkezett, Kevin Anderson legyőzésével helyet kapott az év végi világbajnokságon, addig ugyanis még a londoni kvalifikációja is kérdéses volt. Szereplése meggyőző volt, a negyeddöntőben pedig egy újabb három szettes csatában visszavágott Del Potronak a bázeli vereségért. Az elődöntőben a US Open óta veretlen Đoković következett, s bár az első szettet megnyerte, a döntőbe jutás nem sikerült.Londonban, a World Tour Finalson megint a szerb ellen játszotta első mérkőzését, ám 3 szettben ismét alulmaradt (4–6, 7–6(2), 2–6). A Richard Gasquet felett aratott sima győzelem (6–4, 6–3) után viszont Del Potro ellen kellett játszania az elődöntőért. Hatalmas csatában, minden szettben hátrányból felállva egy két és fél órás mérkőzésen harcolta ki a továbbjutást a csoportból (4–6, 7–6(2), 7–5). Az elődöntőben azonban Nadal következett, és ez egy sima vereséget jelentett (5–7, 3–6).A szezon végén Federer elmondta, hogy az év során komoly gondjai voltak a hátával, a salakszezon előtt gyakorolni sem tudott, illetve a nyár során többször fájdalomcsillapítókkal teniszezett, és hogy hosszú időbe telt visszaszereznie az önbizalmát és játékát. 2013-at a világranglista 6. helyén zárta. (~> meccsei 2013-ban)
Bár a sajtó több ízben faggatta a visszavonulásról 2013-ban, a svájci játékos ismét inkább a megújulás mellett döntött: a szezon végén elkezdett dolgozni az egykori profi teniszező Stefan Edberggel, aki Federer gyermekkori példaképe, valamint lecserélte hosszú évekig használt ütőjét egy lényegesen, majdnem 9%-kal nagyobb fejűre. Mindezek agresszívabb, támadóbb játékot tettek lehetővé, valamint stabilabb alapütéseket, főként az addig sebezhetőbb fonák oldaláról. Ezenkívül év végén bejelentette, hogy ismét apai örömök elé néz a következő szezonban.Ebben az évben Federer a brisbanei tornán kezdte el az évet. A teniszében szemmel látható változások mentek végbe, és sikerült is bejutnia a torna döntőjébe, ahol azonban a hazai kedvenc Lleyton Hewitt legyőzte. Emellett párosban is elindult és az elődöntőig jutott a francia Nicolas Mahut oldalán.
Melbourneben egy jótékonysági mérkőzéssel kezdett Jo-Wilfried Tsonga ellen. Az Ausztrál Openen Federer játéka tovább javult, a nyolcaddöntőben Tsongának visszavágott a párizsi vereségért: három szettben, folyamatos támadó tenisszel ejtette ki a franciát. Szettveszteség nélkül jutott negyeddöntőbe, ahol az az Andy Murray várta, aki az előző évi tornán búcsúztatta. A svájci teniszező ezúttal magabiztos játékkal győzelmet aratott skót riválisa felett (6–3, 6–4, 6–7(6), 6–3). Az elődöntőben viszont Nadallal találkozott, Federer pedig ismét tehetetlennek látszott és viszonylag simán kapott ki (6–7(4), 3–6, 3–6). Mivel a tornát honfitársa, Stanislas Wawrinka nyerte meg, az egykori világelső a 8. helyre zuhant a ranglistán, de így is bizakodóan várhatta az év hátralévő részét.Részt vett Újvidéken a februári Davis-kupa fordulón, ahol Svájc legyőzte Szerbiát és ezzel bejutott a negyeddöntőbe. Dubajban Federer továbbra is kiváló formát mutatott: szetthátrányból fordítva nyert a címvédő Đoković ellen (3–6, 6–3, 6–2), a döntőben pedig Tomas Berdychet múlta fölül (3–6, 6–4, 6–3). Ezzel a 6. dubaji trófeával 78. tornagyőzelmét könyvelhette el, megelőzve John McEnroet. 2001 óta minden évben nyert legalább egy tornát!Az indian wells-i tornán is jó formában játszott és végül a döntőbe jutott, ahol csak Đoković tudta legyőzni (6–3, 3–6, 6–7(3)). Emellett párosban is indult és Wawrinka oldalán az elődöntőig jutott. Ezek után a Miami Mastersen játszott: a Gasquet elleni mérkőzése mindössze 49 percig tartott, mielőtt végül Kei Nishikori megállította a negyeddöntőben. Sikereinek köszönhetően már a 4. helyre kapaszkodott vissza a világranglistán.
Federer ezután Svájcba repült, hogy a kazahsztáni csapat ellen játsszon a Davis kupában. 1-2-ről kellett fordítaniuk, ám végül a svájciak jutottak tovább. A döntő ötödik, mindent eldöntő mérkőzését Federer játszotta és sima győzelmet aratott Andrej Golubev ellen, így 2003 után második alkalommal jutott elődöntőbe a Davis-kupában.A salakszezon kezdetével Federer rögtön szabadkártyát kért a Monte Carlo Mastersre. Tsonga ellen két pontra volt a vereségtől, ám egy 2 és fél órás mérkőzésen végül fordítani tudott. Ezután a címvédő Đoković ellen vívott újabb összecsapást két szettben nyerte meg (7–5, 6–2) megszakítva a szerb 2013-as sanghaji tornán kezdődő veretlenségét Masters tornákon. A döntőben alulmaradt honfitársával, Wawrinkával szemben. Ez volt Federer negyedik döntős szereplése a tornán. Már elkészült a madridi torna sorsolása, mikor családi okok miatt visszalépni kényszerült, s nemsokára bejelentette, hogy újra ikrei születtek, akik a Leo és a Lenny nevet kapták. Pár héttel gyermekei születése után nem csoda, hogy a következő tornán nehezen koncentrált és meccslabdáról kapott ki Jeremy Chardytól Rómában. A Roland Garroson az első két fordulóban aratott sima győzelem után nehéz meccsen jutott túl Dmitrij Turszonovon, ám a következő fordulóban Ernests Gulbis egy küzdelmes, öt szettes mérkőzésen búcsúztatta.Az új, támadó felfogásban játszó Federer számára sok jóval kecsegtetett a füves szezon. Halléban címet kellett védenie 2013-ból. Be is jutott az elődöntőbe, ahol felülmúlta Kei Nishikorit. A döntőben megverte Alejandro Fallát és 79. tornagyőzelmét is begyűjtötte, valamint a 14. füves tornagyőzelmét is, az összesen 9 hallei döntőből hetet nyert meg. Itt is játszott párost, ezúttal gyerekkori barátjával, Marco Chiudinellivel. A döntőig jutottak, ott azonban végül vereséget szenvedtek.Wimbledonban Federer nagyon eltökélt volt, hogy előző évi eredményén javítson. Első három ellenfelén könnyedén áthaladt, sőt a negyedik körben sima három szettben ejtette ki azt a Tommy Robredót, aki ellen 2013-ban talán legemlékezetesebb vereségét szenvedte el a US Openen. Ezzel bejutott karrierje 42. Grand Slam negyeddöntőjébe, megdöntve Jimmy Connors addigi rekordját. Wawrinkát négy szettben győzte le és bejutott az elődöntőbe, ahol Milos Raonic várta, de Federer legjobb teniszét vette elő arra a napra és három szettben nyert, bejutva 25. Grand Slam döntőjébe és már a 3. helyre lépve a világranglistán. Itt a nagy rivális Novak Đoković már a világelsőségért küzdött. Az év valószínűleg legszínvonalasabb és legizgalmasabb összecsapásán, egy 4 órás öt szettes mérkőzésen az esélyesebb Đoković végül nyert (7–6(6), 4–6, 6–7(4), 7–5, 4–6). Federer a negyedik szettben komoly küzdelmek árán többször is hátrányból jött vissza és – csakúgy mint 6 évvel korábban – bajnoki labdát hárítva mentette az összecsapást döntő szettre. A svájci játékos máshogy viszonyult ehhez a vereséghez, mint a 6 évvel korábbihoz Nadal ellen. Akkor a döntő komoly visszaesést eredményezett a következő tornákon, ezúttal viszont éppen ez lehetett az elkövetkezendő sikerek elindítója.Három hetes pihenő után 3 év elteltével tért vissza Kanadába, hogy részt vehessen a Canada Mastersen. Rafael Nadal sérülése következtében a következő három tornán második kiemeltként vett részt. Miután a második mérkőzésén Marin Cilic komoly küzdelemre kényszerítette, sikerült eljutni a fináléba. A döntőben Jo-Wilfried Tsonga ellen játszott és szoros küzdelemben kikapott.
A következő torna Federer egyik kedvenc borításán folyt Cincinnatiben. Hullámzó játékának köszönhetően szoros mérkőzésekre kényszerült Vasek Pospisil ellen (ezzel a történelem első játékosává vált, aki legalább 300 Masters 1000-es meccset nyert), illetve Gael Monfils ellen. Ez a tény és az év során elveszetett döntők láthatóan bosszantották, hiszen az utóbbi meccsen rá nem jellemző módon földhöz csapta ütőjét és a bíróval vitatkozott.
A negyeddöntőben Murray ellen két szettben győzött, majd újabb vereséget mért Raonicra, végül a döntőben David Ferrer ellen megszerezte 22. Masters 1000-es győzelmét, 80. tornagyőzelmét, mely egyben a 6. volt Cincinnatiben (6–3, 1–6, 6–2). Továbbá a torna során kvalifikálta magát az évzáró világbajnokságra.A US Openen Federer könnyedén nyerte első 4 mérkőzését. A negyeddöntőben ismét Gael Monfils volt az ellenfele, aki nagyszerű játékkal már két szettes előnyre tett szert. Federer azonban a fordítani tudott 0-2-es állásról, annak ellenére, hogy Monfilsnak a negyedik szettben két mérkőzéslabdája is volt (4–6, 3–6, 6–4, 7–5, 6–2). Az elődöntőben viszont kikapott a sokak szerint élete formájában teniszező Marin Cilictől három szettben.A Davis kupa elődöntőt Svájcban rendezték, az ellenfél pedig Olaszország volt. Federer mindkét egyes mérkőzését nyerve a döntőbe juttatta hazája csapatát. Karrierje első Davis kupa döntőjére készülhetett tehát.Rövid pihenő után a sanghaji tornán tért vissza, mely megdöbbenő módon kezdődött a számára: az első mérkőzésen Leonardo Mayer ellen 5 mérkőzéslabdát tudott hárítani és nyert! Federer ezt a legnagyobb fordításának nevezte. A sikeren felbuzdulva végigmenetelt ellenfelein, az elődöntőben pedig az ázsiai tornákon 28 mérkőzés óta veretlen világelső, Đoković következett. Ezt, az újabb magas színvonalú az összecsapást Federer tudta megnyerni (6–4, 6–4), megszakítva ellenfele veretlenségi sorozatát. A döntőben legyőzte Gilles Simont, így 23. Masters 1000-es győzelmét szerezte meg. Ezzel az eredménnyel Federer visszaszerezte a 2. pozíciót a világranglistán.Fedett pályán Federer a hazai, bázeli tornán kezdett és egy újabb tornagyőzelmet aratott, összesen a 82.-et. A döntőben a belga David Goffint verte meg a hatodik bázeli címért. Ekkorra már a világelsőséghez is közel került. A párizsi Masters tornán is indult, de kikapott Milos Raonictól a negyeddöntőben.
A londoni ATP World Tour Finalson Federer nehéz sorsolást kapott: Raonic, Kei Nishikori és Andy Murray került a csoportjába. Azonban Raonicot (6–1, 7–6(0)) és Nishikorit (6–3, 6–2) is simán legyőzte, bebiztosítva a továbbjutást. Ezek után harmadik meccsen olyan megsemmisítő vereséget mért Murrayre, amelyet az újságok egyenesen ellenfele karrierjének legmegalázóbb vereségeként emlegettek: 56 perc alatt, 6–0, 6–1 arányban ütötte ki a skót teniszezőt. Az elődöntőben Wawrinka várta és Federer – az év talán legjobb két nyert szettre játszott mérkőzésén – megint meccslabdákat hárított (ezúttal négyet). Ám a következő nap, kiderült, hogy Federer hátsérülést szenvedett el, méghozzá olyan komolyban, amely a világbajnoki döntőtől való visszalépésre kényszeríti. Ez volt a világbajnokságok történetének első döntőtől való visszalépése, a svájci játékos karrierjében mindössze a harmadik alkalom hogy visszalépett. Federer komoly kritikákat kapott döntése miatt, a helyzetet pedig súlyosbította, hogy a sajtó egy közte és Wawrinka közti nézeteltérést helyezett előtérbe, azt állítva, hogy a két játékos órákon át veszekedett az öltözőben. Ezek az információk később tévesnek bizonyultak.A Davis kupa döntőjét Franciaországban játszották. Valószínűleg Federer gyengeségeire építve a franciák salakpályát építettek a döntő színhelyének. Ő azonban egy hét alatt felgyógyult sérüléséből, és habár az első napon Gael Monfils ellen súlyos vereséget szenvedett, a 2. napon már valószínűleg jobban volt a háta és párosban nyerni tudott Wawrinka oldalán. Az utolsó napon Richard Gasquet ellen történelmi győzelmet aratott (6–4, 6–2, 6–2), miután megszerezte Svájc első Davis kupa győzelmét. Ezzel az első teniszező lett a történelemben, akinek mind a négy egyéni Grand Slam győzelme, világbajnoki győzelme, valamint Hopman kupa győzelme, olimpiai aranyérme és Davis kupa győzelme is van. „Ez a fiúké, nem az enyém. Nyertem annyit karrierem során, hogy nincs szükségem arra hogy ezzel tegyem teljessé, szóval inkább másoknak örülök.” nyilatkozta Federer csapattársairól.Év végén először került sor az ázsiai International Premier Tennis Legue megrendezésére, mely egy különleges csapatverseny és bemutató sorozat, egyedi szabályokkal. Federer a Micomax Indian Aces nevű csapat tagjaként játszott Delhiben. Egyéni győzelmeket aratott Berdych és Đoković ellen, sikeresen párosozott Monfilsszal, Rohan Bopannával és Sania Mirzával. Csapata végül a végső győzelmet is megszerezte a ligában.December 21-én jótékonysági mérkőzést nyert Wawrinkával szemben Match For Africa 2 néven. Az évet a 2. helyen zárta. (~> meccsei 2014-ben)
2015-ös évet a Brisbane International megnyerésével kezdte, ahol a döntőben Milos Raonicot győzte le három szoros játszmában, megszerezve karrierje 83. tornagyőzelmét. A döntő megnyerésével Federer a harmadik játékos lett az Open érában, Jimmy Connors és Ivan Lendl után, aki legalább 1000 mérkőzést nyert meg karrierje során. A döntő után többek között Rod Laver és Ken Rosewell is megjelent a díjátadón a lenyűgöző teljesítmény tiszteletére. A megnyert döntő utáni napon Federer Lleyton Hewitt ellen játszott bemutató mérkőzést Sydney-ben, hogy egy újfajta pontszámítási módszert teszteljen.Az Australian Openre tehát jó formában, esélyesként érkezett. Ennek ellenére a Simone Bolelli elleni második fordulós mérkőzésen máris négy szettre kényszerült, a svájci játékos pedig (tőle szokatlan módon) ápolást kért. Később kiderült, hogy a mutatóujjával volt valamilyen gondja, valószínűleg felhólyagosodhatott, esetleg méhcsípés volt az oka. A mérkőzést tehát megnyerte, azonban a következő, 3. fordulóban Andreas Seppi négy szettben búcsúztatta, ezzel 2002 óta először nem jutott a legjobb négy közé ezen a tornán.Federer ezután hosszú szünetet tartott és csak Dubajban tért vissza címet védeni. A címvédés sikerült is, a fináléban Novak Đokovićot győzte le két szettben (6–3, 7–5). Ezzel már a hetedik alkalommal tudta megnyerni a versenyt és 84. tornagyőzelmét zsebelte be. A dubaji győzelem után Federer Indian Wellsben visszavágott Seppinek a Melbourneben elszenvedett vereségért, majd Tomáš Berdych és Raonic legyőzése után megint döntőbe jutott, itt azonban három szettben kikapott a világelső Đokovićtól. Ezután újabb pihenő következett, a Miami Mastersen és a Monte Carlo Mastersen nem indult.
A salakszezont Federer az újonnan szervezett isztambuli ATP-tornán kezdte el, ahol közepes formával és küzdelmes meccseken át is megszerezte a trófeát, összesen a 85.-et karrierje során. A döntőben Pablo Cuevast győzte le (6–3, 7–6(11)), a 2009-es Roland Garroson aratott győzelme óta először nyerve vörös salakon tornát. A madridi Masters-tornán Federer az első meccsén kikapott Nick Kyrgiostól, azonban Rómában a döntőig jutott, Berdych, majd Stan Wawrinka legyőzése után két szettben kapott ki Dokovictól. Párizsban, a Roland Garroson Federer a 4. fordulóban Gael Monfils ellen győzött egy sötétedés miatt két napon át tartó, nehéz mérkőzésen, de a negyeddöntőben a későbbi bajnok Wawrinka három szettben kiejtette. A találkozó során Federer egyszer sem tudta elvenni honfitársa adogatását, ilyen 2002 óta nem fordult elő vele Grand Slam tornán.A füves idényt Federer Halléban kezdte, ahol hétszeres címvédőként joggal reménykedett egy újabb győzelemben. A 2. fordulóban ugyan Ernest Gulbis ellen hátproblémákkal küzdött, a döntőben Seppi ellen két szettben (7–6(1), 6–4) tudott nyerni, ezzel pedig már nyolcadik hallei címét szerezte meg. Wimbledonba tehát jó formával érkezett, gyorsan sikerült is elődöntőbe jutnia mindössze egyetlen szett elvesztésével. Tizedik wimbledoni elődöntőjében Andy Murray következett, aki nagyon jó formában teniszezett és sok szakértő előzetesen az ő győzelmét várta Wimbledonban. Közvetlenül a mérkőzés előtt is a legtöbben a skót játékos győzelmét várták, aki játékával megfelelt is az elvárásoknak, azonban Federer egészen lehengerlő tenisszel megállította. 56 nyerő mellett 11 ki nem kényszerített hibája volt, karrierje egyik legjobb szervateljesítményét nyújtotta, végül három nagyon színvonalas szettben ejtette ki a hazai kedvencet (7–5, 7–5, 6–4). A találkozót később az év egyik legjobb mérkőzésének választották. Tizedik wimbledoni fináléjában viszont már nem tudta ezt a teljesítményt megismételni és a világelső Novak Đoković négy szettben legyőzte.
A Canada Masterst Federer kihagyta, ezzel a 3. helyre esett vissza. Cincinnatibe címvédőként érkezett, a gyors borításon pedig Federer hamar formába lendült. Az elődöntőben megint legyőzte Andy Murrayt, zsinórban ötödször (6–4 7–6(6)). A döntőben ezután két szettben nyert Đoković ellen (7–6(1), 6–3), ezzel hetedik győzelmét szerezve meg, a világranglistán pedig visszavette a 2. helyet. A US Openen Federer továbbra is csúcsformában játszott, karrierje során mindössze negyedszer (a 2006-os és 2008-as Wimbledon és a 2007-es Ausztrál Open után) szettveszteség nélkül jutott Grand Slam fináléba. Ez a hetedik US Open döntője volt és 2009 óta először tudott egy szezonban kétszer is Grand Slam döntőbe jutni. Ott, a döntőben egy hullámzó mérkőzésen végül négy szettben alulmaradt Đoković ellen.A US Open után Federer részt vett a Svájc-Hollandia Davis-kupa fordulón és győzelemhez segítette csapatát. A Shanghai Rolex Mastersen címvédőként indult, de kikapott az első mérkőzésén Albert Ramos-Vinolas ellen.Bázelben is címet kellett védenie, azonban Federer ekkor már nem a nyári formájában teniszezett, így nehéz mérkőzéseket kellett nyernie a döntőbe jutáshoz. Ez sikerült is, zsinórban 10., összesen 12. alkalommal játszhatott döntőt szülővárosában. A döntőben a régi nagy riválisa, Rafael Nadal várta, akivel akkora már 22. hónapja nem találkozott. A találkozó előtt kiderült, hogy Federernek hátproblémái voltak a torna során, azonban ez nem akadályozta meg a svájcit abban, hogy hetedik bázeli címét és 88. tornagyőzelmét begyűjtve legyőzze Nadal 6–3, 5–7, 6–3-as eredménnyel. A párizsi Mastersen nem jutott messzire, John Isner ejtette ki a 2. fordulóban.A World Tour Finalson Federer az első csoportmeccsén két sima szettben győzte Berdychet, majd utána a következő mérkőzésen megszakította Đoković veretlenségi sorozatát, ami a Cincinnati Masters óta tartott és ahol szintén Federer győzte le utoljára. A harmadik csoportmeccsen Kei Nishikorit, az elődöntőben Wawrinkát győzte le 2 szettben, így már 10. világbajnoki döntője következett. Itt ismét Đoković várta, aki visszavágott neki és két szettben legyőzte.A világbajnokság után még Federer részt vett az IPTL sorozaton is, ezúttal az UEA Royals csapat tagjaként. Szetteket játszott például Nadal vagy Murray ellen, illetve párost is játszott. A 2015-ös évet a 3. helyen zárta, miután Murray a World Tour Finals után megelőzte a világranglistán. (~> meccsei 2015-ben)
A 2016-os szezon Federer karrierjének talán legnehezebb, legküzdelmesebb éve volt. Karrierje során először kellett műtéten átesnie, folyamatosan sérülések hátráltatták, az év legnagyobb részében nem tudott teniszezni. A wimbledoni torna után az év hátralévő részében már nem teniszezett, ez a leghosszabb kihagyás volt, amit karrierje során egybefüggően megtett.
Az évet ismét Brisbaneben kezdte, ahol címvédő volt. Federer ebben az évben is döntőbe jutott és akárcsak az előző évben, ismét Milos Raonic várta, ezúttal viszont kikapott kanadai ellenfelétől két szettben. A torna alatt Federer egy influenza-szerű betegséggel küszködött, ami jelentősen hátráltatta.Az Ausztrál Openen ennek ellenére már jobban játszott, David Goffin ellen például nagyon jó teljesítményt nyújtott, majd a negyeddöntőben Berdych ellen is három játszmában győzött. De az elődöntőben megint Đoković várta, aki négy szettben búcsúztatta a svájci játékost.
Nem sokkal az elvesztett elődöntő után Federer egy otthoni baleset során komoly térdsérülést szenvedett és karrierje során először műtétre kényszerült. A műtét miatt viszont ki kellett hagyni a tervezett rotterdami, dubaji és Indian Wells-i tornákat is. Pár héttel a műtét után Federer már edzésbe is állt és a Miami Mastersen szeretett volna visszatérni. Azonban nem sokkal az első meccse után vírusos fertőzést kapott, így vissza kellett lépnie ettől a versenytől is.Végül a Monte Carlo Mastersen tért vissza, egy két szettes győzelemmel a spanyol Guillermo García López ellen. Federer a negyeddöntőig jutott, ahol Jo-Wilfried Tsonga három szettben győzte le. A madridi torna következett volna, ám ekkor újabb sérülés szólt közbe: a régóta hátproblémákkal küzdő teniszezőnek ismét a hátával volt gondja. Visszalépett a madridi versenytől és majdnem visszalépett a római tornától is, végül mégis elindult, de a második meccsén máris kikapott.Roland Garros következett volna, de Federer hosszas mérlegelés után úgy döntött, hogy inkább kihagyja. Ezzel összesen 65 zsinórban lejátszott Grand Slam torna után hagyott ki egyet. A következő meccsét a stuttgarti füves versenyen játszotta, itt az elődöntőig jutott, ahol 3 meccslabdáról kapott ki az osztrák Dominic Thiemtől. Halléban már javuló formát mutatott, azonban megint nem sikerül döntőbe jutni, miután Alexander Zverev kiejtette az elődöntőben. Nem túl nagy reményekkel vágott tehát neki Wimbledonnak, a szakértők a korai búcsút várták a svájcitól. Ennek ellenére Federer mindenkit meglepve szettveszteség nélkül jutott negyeddöntőbe, ahol Marin Cilic várta. Ott, egy hihetetlenül izgalmas, 3 és fél órán át tartó, öt szettes mérkőzésen Federer 0–2-es állásból fordítva, 3 mérkőzéslabdát hárítva jutott elődöntőbe (6–7(4), 4–6, 6–3, 7–6(9), 6–3). Ezzel beállította Jimmy Connors 11 wimbledoni elődöntős és 84 megnyert mérkőzéses rekordját. Az elődöntős ellenfele Raonic volt, aki egy újabb 5 szettes csatában győzte le Federert. Az ötödik szettben a svájci egy pont során elesett és a térdét ápolni kellett. Ekkor még úgy tűnt, ennek nincs nagy jelentősége.A riói olimpia következett volna, amikor Federer az interneten keresztül bejelentette, hogy nemcsak az olimpiát, de az egész hátralévő szezont ki kell hagynia térdsérülése miatt. Ilyen még soha nem fordult vele elő, hogy ennyire hosszú időt kényszerüljön kihagyni. Később kiderült, hogy az év végére már versenyképes volt a svájci játékos, azonban az edzői stáb azt javasolta neki, hogy csak a következő szezonban térjen vissza.6 hónap kihagyás után Federer visszaesett a 16. helyre, így ezen a pozíción tudta zárni az évet. (~> meccsei 2016-ban)
6 hónapos szünet után Federer úgy döntött, hogy az évet ezúttal a Hopman Kupán kezdi, ahová 15 év után tért vissza. A csaparttársa a nála 16 évvel fiatalabb Belinda Bencic volt. Mind egyéniben, mind párosban jól teljesített, ám Svájc végül nem jutott be a döntőbe, miután kikapott a francia csapattól.A verseny után Federer visszaesett még egy hellyel a világranglistán, így 17. kiemeltként várta az Ausztrál Opent, a kihagyás és a nehéz sorsolás után minimális elvárásokkal. Ennek ellenére a 3. fordulóban mindenkit meglepve három játszmában búcsúztatta Tomas Berdychet, majd a következő körben, egy öt szettes csatában Kei Nishikorit is legyőzte. A negyeddöntőben legyőzte a világelső Andy Murrayt búcsúztató Mischa Zverevet, ezzel Federer lett 1991 óta a legidősebb játékos, aki Grand Slam torna elődöntőjébe jutott. Az elődöntőben honfitársát, Stan Wawrinkát egy újabb öt szettes csatában verte meg, ezzel ő lett Ken Rosewell 1974-es teljesítménye óta a legidősebb játékos, aki Grand Slam döntőbe jutott. Ez összesen már a 28. Grand Slam döntője volt.
A fináléban a régi, nagy riválisa, Rafael Nadal várta. A hatalmas jelentőségű döntőt nagyon sokan követték figyelemmel, egyesek egyenesen a „tenisz történetének legnagyobb mérkőzéseként” emlegették, hiszen Nadal már 14 Grand Slam címnél járt, a győzelme esetén csak két győzelemre lett volna Federer történelmi rekordjától (17). A mérkőzés majdnem 4 órán keresztül zajlott és döntő szettbe torkollott. A döntő szettben Nadal került előnybe, ám végül Federer hihetetlen küzdelmek árán megfordította a döntőt (6–4, 3–6, 6–1, 3–6, 6–3)! Ezzel megszerezte 18. Grand Slam győzelmét és az ötödik Ausztrál Open győzelmét. A verseny során lábsérüléssel is küszködő, emiatt az elődöntőben és a döntőben is ápolást igénylő Federer lett az első olyan teniszező, aki három különböző Grand Slamen is legalább 5 győzelmet tudott szerezni. Rafael Nadalt életében először verte meg kemény borítású Grand Slam tornán és 2007 óta először bármely Grand Slamen. A győzelemmel a svájci teniszező a 10. helyre jött föl a világranglistán.A verseny után Federer rövid pihenőt tartott, így a lábasérülésből is regenerálódni tudott, utána pedig a dubaji 500-as tornán tért vissza, ahol címvédő volt. Itt azonban a második mérkőzésén váratlan vereséget szenvedett a világranglista 116. Jevgenyij Donszkojtól, aki 3 mérkőzéslabdát hárítva nyerte a találkozót.A következő torna Indian Wells volt, ahol miután sikeresen megnyerte az első két mérkőzését, ismét összetalálkozott Nadallal a 4. fordulóban. Federer az esélyeket cáfolva meglepően könnyedén, 6–2, 6–3 arányban legyőzte riválisát. Ezzel zsinórban harmadszor győzte le Nadalt, ami azelőtt még nem fordult elő. A verseny során egyre jobb formát mutatott, így a döntőbe is bejutott. A döntőben Stan Wawrinka várta, akit aztán két szettben (6–4, 7–5) legyőzve megszerezte 90. tornagyőzelmét. Federer hetedik alkalommal nyert Masters 1000-es versenyt szettveszteség nélkül, emellett pedig 35 évesen minden idők legidősebb Masters 1000-es bajnoka lett.A következő tornán, Miamiban továbbra is jó formában játszott, nehéz mérkőzést nyert Roberto Bautista Agut ellen, majd két meccslabdáról fordítva tudott nyerni Berdych ellen a negyeddöntőben. Az elődöntőben Nick Kyrgios ellen az év egyik legizgalmasabb találkozóján, egy három játszmás csatában végül győzelmet aratott és döntőbe jutott. A fináléban megint Nadallal találkozott, akit pedig ismét két szettben tudott legyőzni, zsinórban már negyedszer verve régi riválisát. 2006 óta először nyerte meg a Miami Masterst, 2005 és 2006 után pedig harmadszor tudta megnyerni Indian Wellst és Miamit ugyanazon évben. A 91. tornagyőzelme után már a 4. helyig jutott a világranglistán, annak ellenére, hogy még mindössze négy versenyen játszott visszatérése óta.Ezt követően úgy döntött, hogy a salakszezont teljesen kihagyja, karrierje meghosszabbítása érdekében a 35 éves játékosnak több pihenőre volt szüksége. A salakszezon alatt így keménypályán edzett, emellett pedig „Match For Africa” jótékonysági bemutatókat játszott Andy Murray és John Isner ellen.A kihagyott salakszezon miatt sokan kételkedtek, hogy Federer képes lesz jól teljesíteni a füves versenyeken. Az első mérkőzését Stuttgartban játszotta, ahol rögtön ki is kapott a nála is idősebb, 39 éves Tommy Haastól, ismét meccslabdáról. A következő versenyét Halléban játszotta, ahová nyolcszoros bajnokként érkezett. Itt a svájci játékos fokozatosan formába lendült, a negyeddöntőben a címvédő Florian Mayert győzte le, a döntőben pedig lehengerlő játékkal verte azt az Alexander Zverevet, aki az előző évi tornán búcsúztatta. Ezzel már a 9. hallei győzelmét, összesen a 92. tornagyőzelmét szerezte.Wimbledonba Federer nagy esélyesként érkezett, miután jobb formában volt szinte az összes riválisánál és már zsinórban három évben volt nagyon közel a trófeához (2014, 2015, 2016). Federer ennek megfelelően játszott, a salakszezon kihagyása révén pedig frissebb volt sok ellenfelénél, így szettveszteség nélkül jutott a rekordot jelentő 15. wimbledoni negyeddöntőjébe. Itt meggyőző játékkal vágott vissza az őt az előző évi tornán búcsúztató Milos Raonicnak, 3 játszmában verve a kanadait. A címvédő Murray, valamint Novak Dokovic kiesését követően még nagyobb esélyessé lépett elő. Az elődöntőben Berdych következett, akit 3 szoros játszmában legyőzve 11. wimbledoni döntőjébe jutott be, összesen pedig a 29. Grand Slam döntőjébe. A döntőben Marin Cilic várt rá, akit az előző évi tornán csak 3 meccslabdát hárítva tudott legyőzni, ezúttal azonban kevesebb, mint 2 órán belül, három játszmában, 6–3, 6–1, 6–4-re legyőzve nyerte a történelmi 19. Grand Slam trófeáját. Ezzel a 2017-es év a Grand Slam győzelmek szempontjából 2009 óta a legsikeresebb éve lett. Nyolcadik wimbledoni győzelmével megdöntötte Pete Sampras és William Renshaw rekordját, így egyeduralkodóvá vált Wimbledonban, emellett pedig az Open era legidősebb wimbledoni bajnok férfi játékosa is lett. A versenyt Federer szettveszteség nélkül nyerte, ezzel Björn Borg 1976-os győzelme óta a második versenyző lett, aki szettveszteség nélkül nyerte a tornát. Mindezek mellett kvalifikálta magát az évzáró ATP világbajnokságra is, és a 3. helyre jött fel a világranglistán.A következő verseny, ahol elindult, a kanadai Roger’s Cup volt, ahová 2014 óta nem utazott el. Itt is bejutott a döntőbe, ott azonban – ahogyan a karrierje során számtalan alkalommal – újabb hátsérülést szenvedett el, amely erősen rányomta a bélyegét a teljesítményére az ezt követő időszakban. A döntőt két szettben elveszítette (4–6, 4–6), majd az egyik kedvenc tornáján, a következő heti Cincinnati Mastersen sem vehetett részt a sérülése miatt.Egy ideig a US Openen való részvétele is kérdéses volt, végül úgy döntött, elindul a versenyen. A még mindig fájdalmakkal küzdő, minimálisan felkészült Federer az első két mérkőzését csak hosszú, öt játszmás csatában nyerte meg. És bár a következő két fordulón sikerült szettveszteség nélkül túljutnia, a 4. körben, a Philip Kohlschreiber elleni találkozó közben rövid ápolási szünetet kellett kérnie. Federer menetelése végül a negyeddöntőig tartott: a 2009-es bajnok Juan Martín Del Potro búcsúztatta el egy négy szettes mérkőzésen. „Ahogy játszom, illetve játszottam, véleményem szerint nem elég ahhoz, hogy megnyerjem ezt a tornát. Jobb, ha én már nem vagyok versenyben és valaki olyan kap esélyt, aki jobb, mint én. Éreztem, hogy ha összefutok egy jó formában lévő játékossal, veszíteni fogok. Túlságosan az ellenfelemtől függtem, ami szörnyű érzés volt. A hátsérülésem még mindig lelassított, de ez lényegtelen, hiszen az egész torna alatt hátráltatott. Kiestem a tornáról, mert nem voltam elég jó sem fejben, sem fizikálisan, sem pedig játékban.” – nyilatkozta a svájci teniszező a mérkőzést követően. Arra azonban elég pontot tudott szerezni, hogy a 2. helyre jöjjön fel a világranglistán.
A US Open után fáradtnak, kimerültnek érezte magát, pihenőt kellett tartania. Ezt követően a tenisztörténelem során először megrendezett Laver Kupán tért csak vissza a játékhoz. Itt az európai csapat tagjaként több riválisával (például Rafael Nadallal, akivel közösen játszott párost) együtt küzdött a győzelemért. Végül az utolsó, mindent eldöntő egyéni mérkőzésen Nick Kyrgios legyőzésével Federer megszerezte a győzelmet az európai csapatnak.Ezek után a sanghaji Masters torna következett. Itt Federer újabb győzelmet aratott, összesen már a 94. egyéni tornagyőzelme volt ez. Második alkalommal nyerte meg ezt a versenyt, a döntőben pedig Rafael Nadalt győzte le, zsinórban ötödik alkalommal. Bázelben is folytatódott a svájci játékos győzelmi sorozata, miután az ezen a tornán tizenharmadik lejátszott döntőjében Juan Martín Del Potro ellen egy szoros meccset nyert meg. Ezzel már 8. alkalommal nyerte meg a bázeli tornát. Ez a 95. tornagyőzelme is volt, így Ivan Lendlt lehagyva már a második legtöbb egyéni tornagyőzelmet tudhatta magáénak Jimmy Connors (109) után. A párizsi versenyen való részvételt visszamondta hátfájásra hivatkozva.Az évzáró ATP-világbajnokság előtti héten játszott Skóciában egy bemutató mérkőzést Andy Murrayvel, majd folytatta a felkészülést Londonban. Első mérkőzésén két szettben legyőzte Jack Sockot, majd három szettben nyert Zverev ellen és szintén három játszmában Cilic ellen. Az elődöntőben kikapott David Goffintól. Ezt az évet a világranglista 2. helyén zárta, mely teljesítményéért megkapta a "Comeback Player of the Year", vagyis az év visszatérő játékosának járó ATP díjat.(~> meccsei 2017-ben)
Federer 2018-as szezonja ismét a Hopman Kupán kezdődött, ahol a csapattársa újra Belinda Bencic volt. Minden egyéni és páros mérkőzését megnyerte, így a svájci csapat ezúttal döntőbe jutott. Itt a németeket legyőzve Federer második a Hopman Kupa győzelmét szerezte 2001 után.
Az Ausztrál Openre címvédőként érkezett, 2013 óta először kellett címet védenie Grand Slam tornán. Federer végig magabiztosan játszott és a torna második felére tartogatta a legjobb teniszét. Szettveszteség nélkül jutott döntőbe, ahol az előző évi Wimbledonhoz hasonlóan Marin Čilić várta. Karrierje 30. Grand Slam döntőjében végül Federer egy 5 szettes csatában győzte le ellenfelét (6–2, 6–7(5), 6–3, 3–6, 6–1), 2008 óta tehát először tudott sikeresen címet védeni egy Grand Slam tornán. Ez Federer 20. Grand Slam győzelme volt, egyben pedig a hatodik Ausztrál Open győzelme is, beállítva ezzel Novak Đoković és Roy Emerson rekordját. Győzelmével az első játékos lett az Open érában, aki 30 éves kora után legalább négy Grand Slam tornát nyert.Mivel a tornán Rafael Nadal korábban búcsúzott, Federer ekkor ismét közel került a világelsőséghez. Nem sokkal az Ausztrál Open győzelme után Federer bejelentette, hogy szabadkártyát kapott, hogy elinduljon a rotterdami versenyen, ahol a negyeddöntőig kellett eljutnia ahhoz, hogy több, mint 5 év szünet után megint világelső legyen. Miután a hazai közönség előtt teniszező holland Robin Haaset legyőzte, sikerült is eljutnia a negyeddöntőig, ezzel 2012 novembere óta lett újból világelső. 36 évesen és 195 naposan a tenisztörténelem legidősebb világelsője lett, emellett pedig szintén rekordot állított fel azzal, hogy több, mint 14 év telt el az első világelsősége óta, amit még 2004 februárjában ért el. Ezt követően Federer a tornát is megnyerte, a döntőben Grigor Dimitrovot sikerült legyőznie 6–2, 6–2 arányban. Ezzel a 97. tornagyőzelmét szerezte meg.Márciusban Federer először egy "Match For Africa" bemutatómérkőzést játszott Jack Sock ellen. Indian Wellsben ismét döntőbe jutott, így karrierje legjobb évkezdését produkálta (17-0). Itt azonban egy szoros, döntő szettes találkozón kikapott Juan Martín del Potrotól 3 mérkőzéslabdáról. Miamiban az első meccsén búcsúzott, szintén három szettben. Federer mindkét tornán címvédő volt, ezért Miami után, világelsőségének 308. hetét követően újból elvesztette az első helyet. A tavaszi keménypályás versenyek után azt is bejelentette, hogy 2017 után ebben az évben is ki fogja hagyni a teljes salakpályás szezont, a Roland Garrost is beleértve, hogy ne kelljen annyiszor borítást váltania és így 2,5 hónapot pihenhessen, illetve készülhessen a füves szezonra.
Federer játéka sokoldalú és elegáns, a teniszpálya minden pontjáról képes nyerő ütést ütni. Kiválóan játszik az alapvonalon, tenyeressel és fonákkal is irányítani tudja a játékot, és rendkívül ügyesen röptézik, az ellenfél nehezen üt el mellette.
Egyik fő erőssége a tenyeres, amelyet pontosan és nagy sebességgel képes megütni, a gyors keresztegyenesekkel szereti megnyitni a pályát és kiszorítani az ellenfelét. Fonákja egykezes, ami sokkal több variációs lehetőséget nyújt, mint a kötöttebb kétkezes fonák, lehetővé teszi az éles szögek ütését. Korábban sokan játéka gyengébb pontjának tartották, de az utóbbi évek során sokat fejlesztette, s ma már inkább egyik fő erőssége.
Kiválóan tudja variálni fonák ütéseit, ezzel zavarba hozva az ellenfelet: szereti a nyesett fonákot, de adott esetben nagyon fel is tudja gyorsítani a labdát. Az éles szögekben érkező nyerő ütések (amikbe az ellenfél bele sem tud érni) játékának védjegyei.
Nagyon hatékonyan használja a ritka, bonyolultabb ütésfajtákat, például a fonák oldalról lecsapást vagy a fél-röptéket, utóbbi az egyik legegyedibb ütése. A labda az alapvonalnál pattan le, Federer pedig megüti őket közvetlenül a lepattanás után, így ellenfelének alig marad ideje reagálni.
Szerváit nehéz olvasni, mert függetlenül attól, hogy hova érkezik, mindig ugyanott üti meg a labdát, és szerválás közben hátat fordít ellenfelének. Első és második szerváit is rendkívül pontosan helyezi, jól tudja variálni őket, kettőshibát nagyon ritkán üt. Első szervái általában 200 km/h körüli gyorsaságúak, de tud akár 210 km/h nagyságrendűeket is ütni. A második szervák lassabban, de sokkal csavartabban érkeznek, a szakértők úgy vélik, Federer második szervája a legjobb, amit valaha teniszjátékos ütött. Kick szervája szinte tökéletes, lepattanás után a labda irányt vált és nem lehet visszaadni. A mezőnyben ő tudja a legnagyobb százalékos aránnyal (általában 60% fölöttivel) megnyerni a második szervával kezdődő labdameneteket. Képes egymás után 3-4 ászt is ütni. Pörgetett nyesett szerváival gyakran megzavarja ellenfeleit. Képes alkalmazni a szerva-röptét.Lábmunkája, egyensúlya kiváló, le tudja fedni az egész pályát. Őt tekintik az egyik leggyorsabb játékosnak. Sok más játékossal ellentétben, akik az egyensúlyuk megtartása érdekében kis apró lépésekkel közelítik meg a labdát, Federer hosszú lépésekkel szeli át a pályát. Futás vagy hátrálás közben, vagy éppen egészen kiszorított helyzetekből is kiváló ütéseket tud ütni, ami lehetővé teszi, hogy hirtelen váltson védekezésről támadásra.
Taktikus játékos, jól olvassa ellenfele mozgását és szándékát, mindig türelmesen kidolgozza a helyzetet, ahol könnyedén be tudja fejezni a labdamenetet egy nyerővel. Küzdőszelleme, kitartása és állóképessége kivételes, beosztja az erejét, mindig olyan színvonalon játszik, amennyi elegendő a biztos győzelemhez. Ha az ellenfél nagyon jól játszik, olyan szintre tudja emelni a játékát, amivel az ellenfél nem tud versenyezni. Ez történt a 2007-es Ausztrál Open elődöntőjében is az egyébként végig kiválóan játszó Andy Roddick ellen, amikor Federer 6–4, 6–0, 6–2-re lényegében lesöpörte a pályáról Roddickot.Karrierje későbbi szakaszában a rövidítést, ejtést is hozzáadta ütéstárához. Különleges ütéseihez tartozik az úgy nevezett "tweener", amikor a két lába között - gyakran háttal ellenfelének –, üti meg a labdát. Egyik leghíresebb ilyen ütést a 2009-es US Open elődöntőjében ütötte Novak Đoković ellen, így jutva három meccslabdához.2014-től, miután Stefan Edberget kérte fel edzőnek, a játéka támadóbb lett, gyakrabban jött fel a hálóhoz, így rövidebb pontokat tudott játszani, még kevésbé megerőltető lett a játéka. 2015-ben egy edzés alkalmával Federer kipróbálta, hogy az ellenfél szerváját úgy adja vissza, hogy már a lepattanás után szinte azonnal megüsse és pillanatok alatt a hálónál lehessen. Ezt később egy mérkőzésen is kipróbálta és kiderült, hogy nagyon komoly nyomást tud így az ellenfelei szervájára helyezni, teljesen megzavarva őket. Az ütést kivitelezni rendkívül nehéz, Federert leszámítva csak kevés játékos lenne képes rá, emellett nagyon kockázatos, de így is nagy szenzáció lett és hetekig cikkeztek róla a sportújságok. Ez a speciális ütésfaja a SABR, azaz Sneak Attack By Roger (Roger settenkedő támadása) nevet kapta. A 2015-ös Cincinnati Mastersen és US Openen rendszeresen alkalmazta ezt, később már kevesebb SABR-t használt, de még évekig megmutatta egy-egy mérkőzésen, váratlan helyzetekben. 2017-ben a fonákján sikerült javítania, sokkal agresszívabb és stabilabb lett erról az oldalról, ez pedig nagyban hozzájárult ahhoz, hogy rövid időn belül háromszor is le tudta győzni azt a balkezes Rafael Nadalt, akivel korábban rengeteget küszködött. Ezek az esetek azt bizonyítják, hogy Federer karrierje későbbi szakaszaiban is képes fejlődni, alakítani a játékán, új megoldásokat keresni és alkalmazkodni a körülményekhez.Játékának fontos tényezője a nyugalom. Játék közben nagyon ritkán nyilvánít érzelmeket, nem vitatkozik, tiszteletben tartja ellenfelét és a bírói ítéleteket. Nem mutatja ki, mi megy végbe benne, így nem nyújt az ellenfélnek támadási felületet, az ellenfél nem tud pszichikai nyomást gyakorolni rá.
Játéka minden felületen hatékony, de elsősorban technikai alapú, ezért a gyorsabb felületeken – ahol alacsonyra pattan a labda – jobb teljesítményre képes. Karrierje későbbi szakaszában a pályaborításokat fokozatosan, mesterségesen lassítani kezdték, mely a fizikai erejükre támaszkodó teniszezőknek kedvez, hiszen nehezebb nyerőt ütni és hosszabbak a labdamenetek. Tehát részben ennek is köszönhető sikerességének csökkenése 2008 és 2012 között.Federer játékának kiválósága és hatékonysága nem elsősorban a nagy erőből fakad, hanem a változatos, jól helyezett ütésekből. Játéka minden értékelője szerint gyönyörű, elegáns és művészi.
1989–1994: Adolf Kacovsky (svájci) – a bázeli Old Boys’ Tennis Club edzője, amihez Federer nyolcéves korában csatlakozott. Gyerekkorában Kacovsky volt a legnagyobb hatással a játékára
1991–1995, 1997-1998: Peter Carter (ausztrál): Carter már az Old Boys’ Club éveiben is foglalkozott Federerrel, majd 10 és 14 éves kora között külön is teniszezett vele heti rendszerességgel. 1997 után Carter lett az edzője egészen addig, amíg Federer el nem kezdett a profik közt versenyezni. A váltás után is szoros maradt a kapcsolatuk, Carter mindvégig támogatta őt.
1995–1997: Miután Federer junior svájci bajnok lett, Ecublensben, a svájci nemzeti teniszközpontban teniszezhetett az iskola befejezéséig. A svájci teniszszövetség támogatta nemzetközi pályafutásának kezdetén.
2000–2003: Peter Lundgren (svéd) – már korábban is segítette Federert, majd mikor a teniszező kikerült a nemzeti teniszszövetség irányítása alól, Lundgrent választotta privát edzőjének, (miközben Peter Carterrel továbbra is rendszeresen konzultált.) A 2003-as év után meglepetésre úgy döntött, Lundgren segítsége nélkül folytatja pályafutását.
2005–2007: Federer felkérte Tony Roche-t tanácsadó edzőnek. Tony Roche időnként, főleg a Grand Slam-tornák, és egyes Masters Series-tornák előtt segítette a felkészülésben. 2007 májusában, alig két héttel a Roland Garros előtt kölcsönös megegyezéssel abbahagyták a közös munkát.2007 nyarától: Federer a svájci Davis-kupa-csapat kapitányát, Severin Lüthit eredetileg csak ideiglenes tanácsadásra kérte fel, de Lüthi végül nélkülözhetetlen tagja lett a csapatának és azóta is együtt dolgozik vele.2008. április–október: José Higuerasszal, Jim Courier, Michael Chang és Pete Sampras korábbi edzőjével dolgozott, amíg Higueras el nem fogadott egy hosszabb távú munkát.2010. július – 2013. október: Paul Annacone, Pete Sampras korábbi edzője irányította az edzéseit. Közös munkájuk alatt Federer 13 ATP-tornát nyert meg, köztük a 2012-es wimbledoni versenyt.2013. december – 2015. december: 2013. december 27-én bejelentette, hogy korábbi példaképe, az egykori világelső, hatszoros egyéni és háromszoros páros Grand Slam-győztes Stefan Edberg is mellette lesz a 2014-es szezon során. Az eredetileg csak egyévesre tervezett együttműködést 2015-ben is folytatták, míg végül év végén befejezték a közös munkát.2016-tól: Egykori riválisa, a visszavonult horvát Ivan Ljubičić segíti Federer felkészülését.
2001-ben megállította Pete Sampras 31 meccses wimbledoni veretlenségi sorozatát a 4. körben
2003-as wimbledoni győzelmével ő lett a 4. férfi teniszező Stefan Edberg, Pat Cash és Björn Borg után, aki győzni tudott mind a junior, mind a felnőtt wimbledoni bajnokságon
2004-es győzelme a US Openen azt jelentette, hogy ő lett az első teniszező az open erá-ban, aki megnyerte első 4 Grand Slam-döntőjét. Federer később az első hét döntőjét nyerte meg, a sorozat a 2006-os Roland Garros döntőjében szakadt meg. Az open era előtt csak Richard Sears és William Renshaw tudták ezt megtenni (az 1880-as években!)
2004-ben Federer lett az első teniszező Mats Wilander (1988) óta, aki egy naptári évben a négy Grand Slamből hármat megnyert. 2006-ban ő lett az első teniszező, aki ezt kétszer is meg tudta tenni.
2007 februárjára 11 döntőjéből 10-et megnyert Grand Slam-tornákon, ez a legjobb százalékos arány azok körében, akik legalább 8 Grand Slam-címmel rendelkeznek.
A 2006-os Ausztrál Open megnyerésével ő lett az első teniszező Pete Sampras óta (1993–94), aki 3 Grand Slam-tornát tudott nyerni egymás után.
2006-ban ő lett az első férfi teniszező (és az első teniszező az open erá-ban), aki három egymást követő évben meg tudta nyerni a wimbledoni tenisztornát is és a US Opent is (2004–2006).
Federer az egyetlen férfi teniszező, aki 8 Grand Slam-címet nyert 3 év alatt (2004–2006).
2006-ban ő lett az első férfi teniszező Rod Laver óta (1969), aki egy naptári évben bejutott mind a 4 Grand Slam-torna döntőjébe.
2007-ben ő lett az első teniszező Björn Borg óta (1980. Roland Garros), aki játszma elvesztése nélkül tudott Grand Slam-tornát nyerni, és az első Ken Rosewall óta (1971), aki ezt az eredményt az Ausztrál Openen érte el.
Federer a 2007-es Ausztrál Openen pályafutása 10. Grand Slam-címét szerezte meg, ezzel az örökranglistán Bill Tildennel holtversenyben az 5. helyen állt.
A 2007-es Ausztrál Openen aratott győzelmével ő lett a tenisztörténelem egyetlen férfi teniszezője, aki 3 különböző Grand Slam-tornán legalább háromszor diadalmaskodott (Ausztrál Open: háromszor 2004, 2006, 2007; Wimbledon: négyszer 2003–2006; US Open: háromszor 2004–2006).
A 2007-es Ausztrál Open megnyerésével ő lett az első férfi teniszező az open erá-ban, aki kétszer is megnyert három egymást követő Grand Slamet.
36 szettet nyert egymás után Grand Slam-tornákon, ezzel összesen 11 meccset játszmavesztés nélkül: (2007. Ausztrál Open, 1. kör–2007. Roland Garros negyeddöntő). Szettek tekintetében megdöntötte John McEnroe korábbi, 35 játszmán keresztül tartó sorozatát, meccsek tekintetében pedig beállította azt (1984. Wimbledon, 2. kör–US Open, negyeddöntő, 35 szett, 11 meccs). Federer a 12. meccs második játszmáját veszítette el Tommy Robredo ellen a Roland Garros negyeddöntőjében, de a meccset megnyerte (7–5, 1–6, 6–1, 6–2).
Azzal, hogy bejutott a 2007-es Roland Garros döntőjébe, ő lett a tenisztörténelem első férfi teniszezője, aki 8 egymást követő Grand Slam-tornán bejutott a döntőbe, megdöntve Jack Crawford 73 éves rekordját (1934) – amit Federer a 2007-es Ausztrál Openen 7 egymás utáni döntővel beállított (már ez is open era-rekord volt). Wimbledonban és a US Openen pedig folytatta ezt a sorozatot: bejutott a 10. sorozatos Grand Slam-döntőjébe is. A sorozat a 2008-as Ausztrál Openen szakadt meg.
2007-es wimbledoni győzelmével, amely sorozatban az ötödik (2003–2007), beállította Björn Borg open era-rekordját. Az öt év alatt az itt játszott 34 meccsen mindössze 8 szettet veszített el. Björn Borg 1976 és 1980 között ötször, Pete Sampras 1997 és 2000 között négyszer nyert egymás után Wimbledonban, de mindketten több szettet vesztettek négy év alatt: Borg 15-öt, Sampras 14-et.
Első 11 Grand Slam-győzelmét az összesen 17 Grand Slam-tornán szerezte: még senki nem volt képes (a női mezőnyben sem) 17 próbálkozásból ennyi címet szerezni. (Rod Laver, 1960–1969: 11/19; Björn Borg, 1974–1981: 11/21; Martina Navratilova, 1981–1985: 11/20; Steffi Graf, 1987–1992: 11/21; Pete Sampras, 1993–1999: 11/27).
2007 volt sorozatban a negyedik év, hogy Federer legalább két Grand Slam-tornát meg tudott nyerni (2004–2007). Sampras is fel tud mutatni négy ilyen évet (1993, 1994, 1995, 1997), de Federer az első, akinek ez négy egymást követő évben sikerült.
Federernek 2007 volt a harmadik olyan éve, amelyben megcsinálta a Small Slamet, vagyis a négy Grand Slam-tornából hármat megnyert (2004, 2006, 2007).
A 2007-es US Openen negyedszer is megvédte a címét, ezzel ő lett az open era első férfi teniszezője, aki sorozatban 4 US Open-címet szerzett.
Ő lett a tenisztörténelem egyetlen férfi teniszezője, aki két egymást követő évben is mind a négy Grand Slam-tornán döntőt játszott (2006–2007), és aki négy egymást követő évben megnyerte mind Wimbledont, mind a US Opent (2004–2007).
2007-ben Federer három Grand Slam-tornán is beállította vagy megdöntötte az open era-rekordot sorozatos győzelmek tekintetében (Ausztrál Open: 2, Wimbledon: 5, US Open: 4.)
A 2008-as US Open megnyerésével Federer lett Bill Tilden után az első, és a modern kor egyetlen teniszezője, aki sorozatban ötször nyert US Opent. Rajta kívül csak Pete Samprasnek és Jimmy Connorsnak sikerült az open erában öt US Opent megnyerni.
Ő lett a tenisztörténelem egyetlen teniszezője, aki két különböző Grand Slam-tornán sorozatban ötször-ötször nyerni tudott (Wimbledon: 2003–2007, US Open: 2004–2008)
2008 volt sorozatban a hatodik év, hogy Federer legalább egy Grand Slam-tornán győzni tudott.
A 2009-es Roland Garroson Federer pályafutása 19. Grand Slam-döntőjébe jutott be, ezzel beállította Ivan Lendl rekordját.
2009-ben Federer megnyerte a Roland Garrost, amellyel teljesítette a karrier-Grand Slamet. Ő a hatodik férfi teniszező, akinek ez sikerült, Fred Perry, Don Budge, Rod Laver, Roy Emerson és Andre Agassi mellett.
a 2009-es Roland Garros-döntővel Federer lett az egyetlen férfi teniszező, aki az összes Grand Slam-torna döntőjébe legalább négyszer bejutott. A következő években ezt a számot 5-re emelte.
A 2009-es Roland Garros megnyerésével Federer megszerezte 14. Grand Slam-címét, és ezzel utolérte Pete Samprast, akivel együtt vezette az örökranglistát a férfiak között. Federer 14. címét 27 évesen, a 40. Grand Slam-tornáján szerezte. 14 Grand Slam-címét 7 év leforgása alatt (14 győzelem / 24 torna) nyerte meg. Ezzel szemben Sampras 13 év alatt nyerte meg 14 címét (14/45), az utolsót 52. Grand Slam-tornáján, 31 évesen.
A 2009-es wimbledoni teniszbajnokságon Federer bejutott karrierje 20. Grand Slam-döntőjébe, ezzel új rekordot állított fel. Az utóbbi 17 Grand Slam-tornából 16-on döntőbe jutott. Egyben Federer sorozatban a 7. wimbledoni döntőbe jutott be: ez a sorozat korábban senkinek nem sikerült.
2009-ben Federer megszerezte 6. wimbledoni címét, és ő lett a negyedik teniszező Rod Laver (1969), Björn Borg (1978–1980) és Rafael Nadal (2008) után, akinek sikerült egy évben egymás után megnyernie a Roland Garrost és Wimbledont.
15. Grand Slam-győzelemmel Federer megdöntötte Pete Sampras Grand Slam-rekordját, és átvette a vezetést az örökranglistán a férfi mezőnyben.
2009-ben – 2006 és 2007 után – ismét bejutott mind az év minden Grand Slam-tornáján a döntőbe, ezzel ő az első férfi teniszező, akinek ez háromszor is sikerült.
A 2010-es Ausztrál Open megnyerésével Federer lett az open era első férfi teniszezője Andre Agassi (1995, 2000-01, 2003) óta, aki 4 címet szerzett a tornán. Az open era kezdete előtt Roy Emerson hat Ausztrál Opent nyert.
A 2010-es Ausztrál Open-címmel Federer 16-ra növelte Grand Slam-győzelmei számát és a férfi rekordot. 16 győzelme 8 év leforgása alatt szintén rekord: Sampras 13 év alatt tudott 14 címet nyerni.
2010 volt sorozatban a 8. év, hogy Federer legalább egy Grand Slam-tornát megnyert: ez korábban csak Samprasnek (1993–2000) és Björn Borgnak (1974–81) sikerült.
A 2004-es wimbledoni tenisztornától a 2010-es Ausztrál Openig 23 egymást követő Grand Slam-torna mindegyikén eljutott legalább az elődöntőig, amellyel a tenisz történetének egyik legnagyobb rekordját állította fel. (Korábbi rekord: Ivan Lendl, 10 (!) elődöntő egymás után).
A 2004-es wimbledoni tenisztornától a 2011-es Roland Garrosig 28 egymást követő Grand Slam-tornán bejutott legalább a negyeddöntőbe, ezzel megdöntötte Jimmy Connors rekord sorozatát. Ezáltal a legtöbb sorozatos Grand Slam-döntő (10; 2005. Wimbledon – 2008. Ausztrál Open), és sorozatban a legtöbb Grand Slam-elődöntő (23; 2004. Wimbledon – 2010. Ausztrál Open) elérése után a legtöbb egymást követő Grand Slam-negyeddöntő rekordja is az ő nevéhez fűződik. Federer folyamatos negyeddöntős sorozata végül a 2013-as Roland Garrosig tartott, az utána következő 2013-as wimbledoni teniszbajnokságon Szerhij Sztahovszkij a második körben búcsúztatta, ezzel a rekord 36 zsinórban lejátszott negyeddöntő lett. Ráadásul Connors kihagyott tornákat a sorozat felállításakor (tehát azokon a tornákon jutott be a legalább a negyeddöntőbe, amelyeken elindult), Federer valóban sorozatban 36 Grand Slam-tornán legalább a negyeddöntőbe jutott.
A 48 negyeddöntőből 40 alkalommal továbbjutott az elődöntőbe, 27 alkalommal a döntőbe, és 17 alkalommal meg is nyerte a Grand Slamet.
A 2011-es Roland Garros-döntőbe való bejutással Federer lett az egyetlen teniszező, aki mind a négy Grand Slam-torna döntőjébe legalább 5-ször bejutott. (5 Australian Open-döntő, 5 Roland Garros-döntő, 10 Wimbledon-döntő, 7 US Open-döntő). Már négyszer mind a négy GS-döntő is egyedülálló volt a tenisz történetében.
A 2012-es wimbledoni teniszbajnokságon Federer nyolcadszor jutott fináléba, amivel egyedüli az Open érában. A döntőben a 7. győzelmét szerezte meg, ezzel beállította Pete Sampras, valamint a sikereit az 1880-as években elérő William Renshaw csúcsát, akik szintén hétszer lettek bajnokok. Összességében a tizenhetedik Grand Slam-győzelmét szerezte meg. Wimbledonban a hatvanhatodik mérkőzését nyerte meg, ennél többre csupán Jimmy Connors (84) és Boris Becker (71) volt képes korábban.
2017-ben megszerezte nyolcadik wimbledoni győzelmét is, ezzel a bajnokság történetében ő lett az első teniszező, aki nyolc alkalommal diadalmaskodott.A legtöbb Grand Slam-tornát nyerték:
2004-ben Federer lett az első teniszező Ivan Lendl óta (1986–87), aki két egymást követő évben vereség nélkül diadalmaskodott az évzáró Mesterek Kupáján (ezen a tornán az elődöntők előtt csoportkörök vannak, vereséggel is tovább lehet jutni).
2005-ben ő lett az első férfi teniszező, aki 6–0 6–0-s („double bagel”) vereséget mért ellenfelére az évzáró tenisz-világbajnokságon. Ezzel a győzelmével Gaston Gaudiót búcsúztatta az elődöntőben. Ez volt karrierjének első 6–0 6–0-s győzelme.
2006-ban ő lett az első teniszező Ivan Lendl óta, aki négy egymást követő évben bejutott a Masters Cup döntőjébe. (Ivan Lendl kilencszer jutott be.) 2007-ben Federer sorozatban az ötödik döntőbe is bejutott.
A 2007-ig egyetlenegy meccset sem vesztett el a világbajnokság csoportköreiben, 2002–2006-ig minden round robin meccsén (15-ön) nyerni tudott. Erre előtte egyetlen teniszező sem volt képes.
2007-ben negyedszer nyerte meg a világbajnokságot, ezt korábban csak Ilie Nastase, Ivan Lendl és Pete Sampras tudta megtenni.
2011-ben új rekordot állított azzal, hogy 6-szor sikerült megnyernie a világbajnokságot. A világbajnokságon megnyert meccsek számát tekintve utolérte Ivan Lendlt (39), sőt, nyert-vesztett rekordja (39–7) jobb is Lendl rekordjánál (39–10).
Federernek 28 Masters-címe van, ezzel jelenleg a harmadik Rafael Nadal (34) és Novak Đoković (33) után.
2005-ben ő lett az első játékos, aki egy évben 4 Masters-tornán győzni tudott, 2006-ban pedig megismételte ezt a teljesítményét.
Ő a harmadik teniszező (Andre Agassi és Michael Chang mellett), aki mind a négy észak-amerikai Masterst megnyerte.
2006-ban, a Miami Masters 3. körében (Tommy Haas elleni győzelmével) megdöntötte Pete Sampras 19 meccses veretlenségi rekordját Masters Series-versenyeken. Federer veretlensége Masters-tornákon 29 meccsen át tartott (Rafael Nadal szakította meg a 2006-os Monte Carlo Mastersen)
Ő az első teniszező, aki két egymást követő évben meg tudta nyerni az év első két Masters-tornáját (Indian Wells és Miami Masters, 2005–2006).
2007-ben negyedszer is megnyerte a Hamburg Masterst: ez az első Masters-tornája, amit négyszer is meg tudott nyerni (döntő: Rafael Nadal ellen, 2–6, 6–2, 6–0). Ő az első teniszező, aki négyszer is diadalmaskodni tudott ezen a tornán.
A 2007-es Cincinnati Mastersen aratott győzelme pályafutása 50. tornagyőzelme volt. Csak négy teniszező jutott el fiatalabb korban az ötvenedik tornagyőzelméig: Björn Borg, Jimmy Connors, John McEnroe és Ivan Lendl. Federer 50 címének a felét Grand Slam-tornán (11) és ATP Masters Series-versenyen (14) szerezte, sőt, további három győzelmét Tennis Masters Cupon aratta.
2011-ben megnyerte a Paris Masterst, ezzel a 9 ATP Masters-tornából 7-et megnyert, beállítva ezzel Andre Agassi rekordját. Ugyancsak Agassi volt korábban az egyetlen teniszező, aki mindkét párizsi tornán (Roland Garros, Paris-Bercy) címet szerzett. A párizsi tornát Federer szettveszteség nélkül nyerte.
A 2011-es Paris Masters-címmel Federer 47-re növelte kemény pályás tornagyőzelmeinek számát, amellyel a férfi tenisz történetében új rekordot állított. A korábbi rekordot Agassi tartotta 46 győzelemmel.
2012-ben megnyerte a kék salakon rendezett Madrid Masterst és mivel a következő évben ismét vörös salakon rendezték a tornát, ő az egyetlen játékos, aki ezen a különleges felületen tornagyőzelmet szerzett.
A 2012-es Cincinnati Masterst úgy nyerte meg, hogy egyetlen egyszer sem veszítette el az adogatását, erre korábban még senki sem volt képes azelőtt. A 2015-ös Cincinnati Mastersen megismételte ezt az elképesztő teljesítményt.
A 2012-ben ötödször nyerte meg a Cincinnatiben rendezett Masters tornát, ezzel az első játékos lett, aki legalább ötször győzni tudott itt. 2014-ben és 2015-ben további győzelmeket szerzett, így összesen 7 trófeát tudott szerezni az amerikai városban.
1999-ben ő volt a legfiatalabb játékos (18 évvel és 4 hónappal) a világranglista legjobb 100 helyezettje között.
Ő az ötödik férfi teniszező, aki egy naptári év minden napján vezette a világranglistát (korábban: Jimmy Connors, Ivan Lendl, Pete Sampras és Lleyton Hewitt). Federernek ez 2005-ben és 2006-ban és 2007-ben is sikerült.
2006-ban az ATP Race-ben abszolút rekordot állított fel 1674 ponttal. Az ez után következő két legjobb eredmény is Federer nevéhez fűződik: 2005-ben 1345, 2004-ben 1267 pontja volt év végén. Korábban Andy Roddick tartotta a csúcsot 907 (!) ponttal (2003).
Az ATP világranglistáján 2004-ben 6335, 2005-ben 6725, 2006-ban 8370 (!) ponttal zárta az évet, az adott évben mindhárom abszolút rekord volt a tenisztörténelemben. A korábbi rekordot (5079) Pete Sampras érte el 1994-ben. (A pontozás 2000-ben csekély mértékben változott.)
Jelenleg csúcstartó minden idők legmagasabb pontszámával a világranglistán, 8370 ponttal (2006. november 20-án érte el, ezzel a ponttal zárta az évet).
2004. február 2. óta folyamatosan vezeti a világranglistát, 2007. február 26-án megdöntötte Jimmy Connors korábbi, 160 hetes rekordját, majd 2007. augusztus 27-én Steffi Graf 186 hetes rekordját is: a teljes mezőnyben ő töltötte tehát eddig a leghosszabb időt megszakítás nélkül a világranglista élén.
A világranglista élén eltöltött összes hét tekintetében jelenleg ő a rekordtartó az örökranglistán (302 hét).
2007-ben sorozatban negyedszer fejezte be az évet a világranglista élén (2004–2007).
2004. február 2. és 2008. augusztus 17. között 237 héten keresztül folyamatosan világelső volt.A leghosszabb ideig vezették a világranglistát megszakítás nélkül:
66 meccset nyert sorozatban füves pályán (abszolút rekord) – 2006-ban a wimbledoni tenisztorna első fordulójában Richard Gasquet ellen aratott győzelmével döntötte meg Björn Borg korábbi, 41 meccses rekordját.
Már 23 egymást követő Grand Slam-tornán jutott be az elődöntőbe(abszolút rekord, a 2007-es Ausztrál Openen döntötte meg Ivan Lendl korábbi, 10 elődöntős rekordját)
10 egymást követő Grand Slam-tornán jutott be a döntőbe – (abszolút rekord, a 2007-es Roland Garroson megdöntötte Jack Crawford 73 éves, 1934-es rekordját.)
Ötször egymás után megnyerte a wimbledoni tenisztornát (2003–2007), ez volt az első alkalom, hogy egy tornán sorozatban ötször diadalmaskodott.
A 2007-es Ausztrál Open első körétől a Roland Garros negyeddöntőjéig 36 játszmát nyert meg sorozatban Grand Slam-tornákon, összesen tehát 11 meccset játszmavesztés nélkül – a 12. meccsen a második játszmát vesztette el Tommy Robredo ellen (7–5, 1–6, 6–1, 6–2). (Mindkettő abszolút rekord: a meccsek tekintetében osztozik John McEnroe-val, de McEnroe csak 35 játszmát nyert meg, 1984-ben.)
Már 6-szor volt 20 meccsnél hosszabb veretlenségi sorozata. Björn Borg mellett ő volt a második olyan teniszező az open erá-ban, akinek 5 20-as sorozat sikerült. Első: 23 meccs (2004), második: 26 meccs (2004 vége, 2005 eleje), harmadik: 25 meccs (2005 eleje), negyedik: 35 (2005 vége). Az ötödik eddigi leghosszabb sorozata volt: 41 meccs (2006, US Open–2007, Indian Wells Masters, 2. kör) Hatodik: 21 meccs (2009. Madrid Masters–2009. Canada Masters).
17 tornán érte el egymás után a döntőt a 2006-os Cincinnati Masters előtt, ahol a 2. körben kiesett. Már csak egy döntő hiányzott ahhoz, hogy beállítsa Ivan Lendl rekordját (18 döntő egymás után).
55 meccset nyert sorozatban Észak-Amerikában (abszolút rekord, vége: 2006, Cincinnati, 2. kör, Andy Murray).
56 meccset nyert sorozatban kemény pályán (abszolút rekord, vége: 2006, Dubaj, döntő, Rafael Nadal). Közvetlenül utána elkezdett egy újabb sorozatot kemény pályán, amely 36 nyert meccs után szakadt meg a 2007-es Indian Wells Masters 2. körében.
41 meccses veretlenségi sorozat bármilyen pályán – kezdete: 2006, US Open, utána megnyert 2 meccset Davis-kupán (Szerbia és Montenegró ellen), nyert Tokióban, Madridban, Bázelben, Sanghajban (Masters Cup), a 2007-es Ausztrál Openen és Dubajban. A sorozat a 2007-es Indian Wells Masters 2. körében szakadt meg. (Rekord: Guillermo Vilas, 46 meccs)
26 meccset nyert a világranglista első 10 helyén álló teniszezők ellen (abszolút rekord, 2003. október – 2005. Ausztrál Open, elődöntő, Marat Szafin)
24 döntőt megnyert sorozatban (open era-rekord, 2003, Bécs–2005, Masters Cup, David Nalbandian). A korábbi open era-rekordot John McEnroe és Björn Borg tartotta 12 egymás után megnyert döntővel.
Az első alkalom, hogy Federer egy tornát sorozatban negyedszerre is megnyert, 2006. június 18-án volt, a Gerry Weber Openen (Halle, füves). Ugyanezt megismételte egy héttel később, amikor sorozatban negyedszerre nyerte meg a wimbledoni teniszbajnokságot.
2006 novemberétől kezdve (Tennis Masters Cup, csoportmérkőzés Andy Roddick ellen) 2007 februárjáig (Dubaj, Kristian Pless) egyetlenegy szettet sem vesztett – ez 31 sorozatban megnyert szettet jelent.
15 egymást követő tie-breaket nyert meg (rekord: 16, Pete Sampras) – a sorozat Novak Đoković ellen szakadt meg 2007-ben Dubajban.
2004-től 2006-ig Federernek voltak a legjobb hároméves meccs- és tornagyőzelmi mutatói a világranglista bevezetése óta. Megnyerte meccseinek 94,3%-át (247:15), és a tornáinak 69,4%-át: 49 tornán indult, 34-et megnyert (ebből 8 Grand Slam-torna volt). A hároméves meccsnyerési rekordot korábban Ivan Lendl tartotta: ő 1985 és 1987 között meccsei 92,1%-át nyerte meg.
Eddigi (2007. március 3-ig) döntőinek 78,3%-át megnyerte: 60 döntőbe jutott be, ebből 47-et megnyert. (Pete Sampras: 72,7%, John McEnroe: 71,3%, Björn Borg: 70,5%)
2004-ben ő lett a tizedik teniszező az open erában, aki legalább 11 egyéni címet szerzett egy évben. Ezzel ő lett az első világelső Ivan Lendl óta (1985), aki egy évben 11 versenyt nyert. Ráadásul 2004-ben ő lett az egyetlen teniszező, aki legalább 10 tornát megnyert egy évben anélkül, hogy döntőt vesztett volna.
2004-ben ő lett az első teniszező Björn Borg óta (1979), aki egymás után tudott 3 különböző borításon tornát nyerni. (Wimbledon: füves, Gstaad: salakos, Toronto: kemény.)
2005-ben a meccsei 95,3%-át megnyerte (81–4), ennél csak John McEnroe-nak volt jobb rekordja 1984-ben (82–3; 96,5%)
2005-re mind a négy borításon nyert legalább egy tornát egyéniben és párosban is: (egyéni: Sydney 2002 (kemény), Hamburg 2002 (salak), Milánó 2001 (szőnyeg), és Halle 2003 (fű); páros: Rotterdam 2001 (kemény), Gstaad 2001 (salak), Moszkva 2002 (szőnyeg) és Halle 2005 (fű).)
2006-ban ő lett az első versenyző Ivan Lendl óta, aki két egymást követő évben legalább 80 meccset megnyert (2005-ben: 81–4, 2006-ban: 92–5). (Ivan Lendl: 1980-ban: 106–26, 1981-ben: 96–14, 1982-ben: 106–9)
Federer az első teniszező, aki 4 egymást követő év mindegyikében legalább 70 meccset megnyert: 2003-ban: 78–17, 2004-ben: 74–6, 2005-ben: 81–4, 2006-ban: 92–5.
2006-ban 17 tornán indult, és ebből 16-szor bejutott a döntőbe (94,1%), ezzel új rekordot állított fel. (Korábbi rekord: John McEnroe, 93,3%, 1984.)
2006-ban 8 343 885 dollárt nyert teniszversenyen, ezzel szintén új rekordot állított fel. (Korábbi rekord: Pete Sampras, 6 498 311 dollár, 1997.)
2006-ban ő lett az első teniszező Thomas Muster óta (1995), aki 12 versenyt nyert egy éven belül.
2006-ban ő lett az első teniszező az open erá-ban, aki három egymást követő év mindegyikében legalább 10 egyéni címet szerzett. Federer egyébként mindhárom évben (2004–2006) több címet nyert, mint tízet (2004: 11, 2005: 11, 2006: 12).
2007-ben a Cincinnati Mastersen megszerezte pályafutása 50. tornagyőzelmét. Csak négy teniszező jutott el fiatalabb korban az ötvenedik tornagyőzelméig: Björn Borg, Jimmy Connors, John McEnroe és Ivan Lendl. Velük ellentétben viszont Federer 50 címének a felét Grand Slam-tornán (11) és ATP Masters Series-versenyen (14) szerezte, sőt, további három győzelmét Tennis Masters Cupon aratta.
A 2007-es bázeli tornán aratott győzelmével Federer sorozatban negyedszer is bebiztosította év végi világelsőségét. Ő az ötödik teniszező, aki legalább négyszer világelsőként zárja az évet (Jimmy Connors, John McEnroe, Ivan Lendl és Pete Sampras után), és a negyedik, aki legalább négy egymást követő évet fejez be a ranglista élén (Connors, McEnroe és Sampras után).
Miután 2006-ban rekordot állított fel azzal, hogy több mint nyolcmillió dollárt keresett egy évben, 2007-ben több mint 10 millió dollárt teniszezett össze.
2008-ban karrierje során kapott összkeresete meghaladta a 43,3 millió dollárt, amivel megelőzte a férfiak között addig csúcstartó Pete Samprast.
