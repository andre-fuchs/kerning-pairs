Guovdageaidnu lea Guovdageainnu suohkana hálddahusguovddáš ja stuorámus čoahkkebáiki 1 339 ássiin. Čoahkkebáikkis leat ee. Guovdageainnu mánáid- ja nuoraidskuvla, ja Sámi boazodoalloskuvla ja joatkkaskuvla. Guovdageainnu márkan lea čoahkkanan birra Riikkageainnu 93 (Álttáluodda/Suomaluodda), mii manná Guovdageaineanu badjel guovddáš márkanbáikki lulábealde. Guovddáš márkanis Riikkageaidnu 93:s suorrana Bredbuktnesveien, Guovdageainnu kánske nubbin deháleamos luodda, man guoras leat mánáid- ja nuoraidskuvla ja ng. LES-viessu, gos gávdnojit earret eará Guovdageainnu álbmotgirjerájus ja oassi Oarje-Finnmárkku boazodoallohálddahusa ja Ávvir-aviissa kantuvrrain.
Márkanis Riikkageaidnu 93 guoras leat guokte dábálaš rámbuvrra, Coop Marked ja REMA 1000, mii lea lulábealde Guovdageaineanu, ii áibbas guovddážis. Maiddái Guovdageainnu girku lea Riikkageaidnu 93 lahkosis Guovdageaineanu lulábealde.
Hui guovddáš márkanbáikkis leat dasa lassin restauráŋŋa Boddu ja gáffestohpu Vika. Guovddážis lea maid gávpeguovddážaš Márkan Senter, ja Esso-bensinstašuvdna. Guovdageainnu suohkanviessu ja báikkálaš NAV doaimmahat, Seastinbáŋku 1 Davvi-Norgga kantuvra ja NRK Sámi doaimmahus leat mánáid- ja nuoraidskuvlla ja Coop-rámbuvrra gaskkas.
Guovdageainnus lea maiddái «davát márkanbáiki», gos leat earret eará Thon Hotel, pizzarestauráŋŋa Pitstop, ja Statoila bensinstašuvdna. Gávdnojit plánat giddet Coop Marked -rámbuvrra guovddáš márkanbáikkis, ja vuođđudit stuorit Coop Prix -rámbuvrra davábeal márkanii. Guovddáš márkana bálddas lea maid Guovdageainnu stuorámus visti, Diehtosiida, gos doibmet earret eará Sámi allaskuvla, álgoálbmotvuoigatvuođaid gelbbolašvuođaguovddáš Gáldu, Sámi Arkiiva ja oassi Norgga Sámedikkis.