Norgga duopmostuolut lea riikka dubmejeaddji váldi. Guokte duopmostuolu leat erenoamážit namuhuvvon Vuođđolágas – Riikkariekti ja Alimusriekti – ja vuolit dási duopmostuolut fas leat ásahuvvon formálalaš lágaid bokte. 
Duopmostuolut lea dubmejeaddji váldi ráŋggáštusáššiin ja siviila áššiin ja dain lea bearráigeahččandoaibma eará stáhtaválddiid ektui. Duopmostuolut isket čuvvot go lágat Vuođđolága ja geahččalit maiddái hálddahusmearrádusaid lágalašvuođa. 
Ráđđehus galgá láhčit diliid nu ahte duopmostuolut besset jođánit meannudit áššiid vai ráŋggáštusáššiide šaddá buoret balánsa. Lea dehálaš dábálaš riekteipmárdussii ahte áššit mearriduvvojit jođánit, ja maiddái hehtten dihte láhkarihkkuid dahkamis ođđa lobihisvuođaid. 
Bargoriekti lea sierraduopmostuollu mii gieđahallá riidduid mat leat čadnojuvvon tariffašiehtadusaide.
Eanajuohkinriekti lea sierraduopmostuollu mii gieđahallá áššiid mat gusket fásta opmodagaid vuoigatvuođaide ja geavaheapmái.
Árvvoštallanriekti lea sierraduopmostuollu maid Gielddadepartemeanta sáhttá Plána- ja huksenlága § 60 mielde erenoamážit ásahit ovttaskas ášši oktavuođas jus suohkan ohcá ahte galgá dahkkot árvvoštallan lága mielde.
Finnmárkku meahcceduopmostuollu lea sierraduopmostuollu mii lea vuođđuduvvon finnmárkolága mielde, ja mii dubme áššiin mat čuožžilit maŋŋágo Finnmárkokomišuvdna lea čielggadan guovllu.Orgánat nu go Oadjoriekti ja Mánáidsuodjalusa ja sosiála áššiid fylkkalávdegottit eai leat duopmostuolut, muhto duopmostuollosullasaš hálddašanorgánat.
