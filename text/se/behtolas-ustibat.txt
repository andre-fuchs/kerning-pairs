Behtolaš ustibat leat guovtti giela sániid mat leat sullalaga muhto mearkkašumit earránit. Namahus boahtá álggus fránskkagielas "faux amis". Behtolaš ustibat váttásmahttet ođđa gielaid oahppama, dasgo olbmot dávjá ribahit boastut dulkot. Behtolaš ustibiid sátnelistu dáidá boahtit ávkin giellaoahpahallái, ja lea buorre neavvu oahpaheaddjiide.
Julevsámegiela ja davvisámegiela sullasaš sánit sáhttet deavdit máŋgga čuođi siiddosaš girjji ja iešguđet gielaid hállit gulahallet bures. Dattetge sáhttá bártidit jos ii dovdda muhtin spiehkastagaid. 
Málle julevsámegillii mearkkaša elliid varra. Maiddái varra gávdno julevsámegielas muhto dat lea dušše olbmo varra. Davvisámegiela ruoŧabeal suopmanat maiddái atnet sáni "málli" dainna mearkkašumiin. Dat borramuš maid gazzá basttiin, mas sáhttá leat vaikko guolli, ruotnasat dahje eará dakkárat lea julevsámegillii jubttsa. Dainna lágiin lea maiddái jubttsa behtolaš ustit, dasgo sátni jukca davvisámegillii mearkkaša muhtinlágan buvru, vaikko dat sátni orru jávkame beaivválaš anus. 
Sujttit mii davvisámegillii mearkkaša ahte olbmos lea várri juogamsa, dego "in suitte oastit dán" mearkkaša julevsámegillii "dikšut". Seammaláhkai sujtár mearkkaša "divššár", ja sujtto lea "dikšu". 
Savu  suomagillii lea "suovva". Davvisámegillii "savu" dahjege savvon mearkkaša jaskes oassi stuorit jogas. Dat sátni gávdnojit juoba lullisámegielas "sovvene", anárašgielas "savo" ja julevsámegielas "savoj" dahje "savvun-" seamma mearkkašumiin go davvisámegielas. 
Painaa lea oalle girjás vearba ja sámegiel sátni "deaddit" vástida eanas mearkkašumiide. Olmmoš gii dovdá sáni "báidnit" sáhttá boastut ipmiridit dan sáni. 
Lasta suomagillii mearkkaša "stielgu" dahjege eará reaiddut nugo "paistinlasta" (=steikenspoađđu). Dan maid muorat ja miesttagat šaddadit lea suomagillii "lehti".  
Läsk lea ruoŧagillii jugus mas lea čađđasivra, mii vástida sáni "bruvsa". Ruoŧagiel sátni sulastahttá davvisámegiel sáni "leaska" dán muddui ahte Ruoŧa sámit eai lone ruoŧagiel sáni go hupmet namahuvvon juhkosa birra.