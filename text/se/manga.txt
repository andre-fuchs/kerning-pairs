Manga (japánagillii: (kanjimearkkaiguin: 漫画; hiraganamearkkaiguin: まんが ja katakanamearkkaiguin: マンガ)) sisttisdollet ráidogovaid ja sárgojuvvon ealligovaid (muhtumin gohčoduvvo maiddái komikku), japánagielas ja dat vuogáiduvvet stiilii, mii lea gárgeduvvon Jáhpánis 1900-jahkečuođi loahpas. 
Dáláš hápmái manga leat šaddan dalán nuppi máilmmisoađi maŋŋá, muhto dain lea guhkes ja mohkkái ovdahistorjá ovddit Jáhpanas dáidagis.
Jáhpanis juohkeahkásaš olbmot lohket manga. Šládja doallá sisttis máŋggaid iešguđetlágán fáttáid: earret eará doaibmafearrániid, romantihkka, valástallama ja spealuid, historjjálaš dráma, komediija, dieđafikšuvnna ja fantasiija, mysteriija, hirbmamáidnasiid, seksualitehta ja fitnodat/gávpedoaimmaid ja nu ain. 1950-logu rájes manga lea jeavda šaddan dehálaš oassin Jáhpana publikašuvnna industriija, nu ahte das lea 406 biljovnna jen márkanossodat Jáhpanis (sullii $3.6 biljovnna). Manga leat maiddái boahtán hirbmat bivnnuhin birra máilmmi. Jagi 2008 USA ja Kanáda mangamárkanat ledje $175 miljovnna. Manga leat dábálaččat prenten čáhppesvielgadin, vaikke ivdnejuvvon mangage leat oažžunláhkái. Jáhpanis manga leat dábálaččat prenten ráidogovvabláđđin, mat leat telefongirjji sturrodagas. Dat dávjá dollet sisttis máŋggaid dakkár máidnasiid, mat buktojuvvojit ovttaskas dáhpáhusain, ja mat fas joatkašuvvet čuovvovaš bláđis. Juos govvaráidu menestuvvá, čoggojuvvon bihtáid sáhttet almmustahttit ođđasis lubmagirjin, mii gohčoduvvo tankobon. Mangadáiddár (漫画家 mangaka jáhpángielas) dábálaččat bargá muhtun vehkkiiguin unna bargolanjas ja lea oktavuođas duddjojeaddji doaimmaheddjiin, gii boahtá gávppálaš publikašuvnna fitnodagas. Juos manga govvaráidu lea doarvái bivnnut, das sáhttá ráhkadit animašuvnna, juogo bláđi juogadeami maŋŋá dahje juoba seamma áiggi go juogadeapmi lea vel jođus, vaikke muhtumin manga leatge sárgojuvvon ovddit ealligovaid dahje animašuvnnaid mielde (omd. Star Wars).
Manga lea tearbma, mii lea anus Jáhpána olggobealde. Dat oaivvilda ráidogovaid, mat leat álgoálggus almmustahttojuvvon namalassii Jáhpánas. Goittotge dakkár govvaráiddut, mat leat ožžon váikkuhusaid manga-govvaráidduin, gávdnojit máilmmi iešguđetlágán osiin, earenoamážit Taiwanis (manhua), Lulli-Koreas (manhwa), ja Kiinnás, earenoamážit Hong Kongis (manhua). Franskas la nouvelle manga lea šaddan hápmin bande dessinee (girjjálaččat drawn strip). Dat lea sárgojuvvon vuogis, mii lea ožžon váikkuhusa mangas. USA:s olbmot gohčodit manga-lágán ráidogovaid Amerimangan, máilmmi mangan, dahje álgovuolggalaš eŋgelasgielalaš manga (OEL manga).
Jáhpánlaš sátni manga, sánis sátnái jorgaluvvon, oaivvilda “hávskes govat”. Vuosttaš háve sátni bođii almmolaš atnui 1800-jahkečuođi loahpas Santo Kyoden govvagirjjis Shiji no yukikai (1798) ja 1800-jahkečuođi álggus Aikawa Minwa barggus Manga hyakujo (1814). Sátni bođii ovdan maiddái bivnnuhis Hokusai Manga girjjiin, mat dolle sisttis iešguđetlágán sárgosiid, mat ledje váldon beakkán ukiyo-e dáiddár Hokusai govvagirjjis. Dálá mearkkašumis sáni ”manga” geavahii vuosttaš háve Rakuten Kitazawa (1876-1955).
Jáhpánis, jagi 2007 rádjái, mangas lei jahkásaš 406 biljovnna jen ossodat publikašuvdnaindustriijas. Maŋimus áiggiid, manga industriija lea viidánan birra máilmmi, dasgo fitnodagain leat liseanssat almmustahttit manga ieža eatnigillii. 
Dan maŋŋá go ráiddut leat čájehuvvon vehá áiggi, goasttideaddjit dávjá čogget máidnasiid oktii ja almmustahttet daid girjji sturrosaš jahkegeardin, mat gohčoduvvojit maiddái tankobon. Dat leat seammalágánat go amerihkálaš lubmagirjjit dahje grafihkalaš noveallat. Daidda jahkegerddiide geavahuvvo hui buorre bábir, ja dat leat anolaččat dakkár olbmuide, geat háliidit čuovvut ráidduid, maid sii sáhttet čuovvut bláđiin dahje juos sin mielas vahkkosaš ja mánnosaš golut leat menddo stuorit. Maŋimus áiggiid “deluxe” veršuvnnat leat maid prenten, go lohkkit leat boarásmuvvan ja lea šaddan dárbu muhtun earenoamáš áššiide. Boares manga lea maiddái prenten vel ođđasis nu, ahte vehá fuonit bábir lea geavahuvvon. De juohke bihttá lea vuovdejuvvon 100 jen ovddas (sullii $ 1 U.S. dollár), vai dat birgešedje maiddái márkaniin, mas vuovdinláhkái leat geavahuvvon girjjit. 
Vuovdit ovddageahčen juhket manga lohkkiid agi ja sohkabeali mielde. Earenoamážit girjjiin ja bláđiin, mat leat oaivvilduvvon gánddaide (shonen) ja nieiddaide (shojo), lea čalbmáičuohcci bearbma ja dat leat stellejuvvon sierra hilduide eanas girjjegávppiin. Lohkkiid joavkkuid ruossalasvuođa dihte, álbmotstatistihkka ii leat ráddjen lohkkiid dávástusaid. Ovdamearkka dihte almmáiolbmot diŋgojit ráidogovaid, mat leat oaivvilduvvon dušše beare nieiddaide ja nu ain.
Jáhpánis leat mangakáfeas, dahje manga kissa (kissa lea oanádus sánis kissaten). Manga kissas olbmot juhket gáfe ja lohket manga, ja muhtumin orrot ija.
Álgovuolggalaš webmanga publikašuvnnaid mearri lea lássanan. Dat geasuhit iešguđetlágan olbmuid birra máilmmi ja lea oaivvilduvvon online geavahussii. Daid sáhttá diŋgot grafihkalaš novealla hámis juos dakkárat leat oažžunláhkái prentejuvvon veršuvnnas.
Kioto riikkaidgaskasaš mangamusea (japánagillii: 京都国際マンガミュージアム, Kyōto Kokusai Manga Myūjiamu) sisttisdoallá hirbmat viiddis interneahtta siidduid listtu, mii lea almmustahttojuvvon Jáhpánis.
Mangabláđit sisttisdollet dábálaččat máŋgga ráiddu. Guđege ráiddus leat sullii 20-40 siiddu. Eará bláđit dego anime fandom bláđđi Newtype almmustahttá oktasaš bihtáid juohke mánu. Nubbi bláđit dego Nakayoshi almmustahttet máŋgga máidnasa, maid leat čállán máŋga iešguđetlágán dáiddárat. Dakkár bláđit dahje “antologiija bláđit”, nugo dat leat maiddái gohčoduvvon (hállangielas telefuvdnagirjjit), leat dábálaččat prenten fuones báhpáriin. Daid siiddumearri sáhttá leat 200 siiddus 800 siiddu rádjái ja juoba eambboge. Manga bláđit sáhttet maiddái sisttisdoallat ng. “one-shot” ráidogovaid (máidnasat, mat almmustahttojuvvo dušše ovtta bláđis) ja iešguđetlágán ng. “four-panel” yonkoma (njeallje sierra oasi ovtta siiddus) ráidogovaid. Manga ráiddut sáhttet almmustahttojuvvojit máŋgga jagi áiggi, juos dat menestuvvet bures. Manga dáiddárat muhtumin álggahit moadde “one-shot” manga projeavttain, vai fidnejit namaideaset oidnosii. Juos dat menestuvvet ja ožžot buorre árvvoštallamiid, de dat joatkašuvvet. Bláđiin dávjá lea oanehis eallin.
Kanagaki Robun ja Kawanabe Kyosai duddjuiga vuosttaš manga bláđi jagi 1874: Eshinbun Nipponchi. Manga bláđđái hui ollu váikkuhii Japan Punch, man lei vuođđudan jagi 1862 englándalaš animašuvnnadáiddar Charles Wirgman. Eshinbun Nipponchis lei hui oktageardánit vuohki sárgut ja dat ii šaddan hui beakkánin olbmuid gaskkas. Eshinbun Nipponchi heittii eret golmma juogadeami maŋŋá. Bláđđi Kisho Shimbun jagi 1875 movttiidii Eshinbun Nipponchi bláđis ja dan maŋŋá bođii Marumaru Chinbun jagi 1877, ja de vel Garakuta Chinpo jagi 1879 .Shõnen Sekai lei vuosttáš shõnen bláđđi, man duddjui Iwaya Sazanami jagi 1895, gii duon áiggi lei bivnnuhis mánáid girjjálašvuođa čálli. Shõnen Sekai vuojui sakka Vuosttaš Sino- japánalaš soahtái. 
Jagi 1995 manga bláđiid almmustahttin buorráneaddji áigi álggii Russo- Japánalaš sohttiin. Dalle Tokyo Pakku duddjojuvvui ja dat šattai hirbmat stuorra menestupmi. Tokyo Pakku maŋŋá jagi 1905, nissonbeallái gulli veršuvdna Shõnen Sekai duddjojuvvui ja gohčoduvvui Shõjo Sekai ja dat adnojuvvui vuosttaš shõjo bláđđin. Shõnen Pakku ráhkaduvvui ja adnojuvvo vuosttaš kodomo bláđđin. The komodo demographic lei Meiji áigodaga gárggiideami álgomuttus. Olgoriikkalaš mánáid bláđit, nugo Puck, váikkuhedje dasa, ahte bargi Jitsugyo no Nihon (bláđi goasttadeaddji) oinnii ja gárttai bláđđái Shõnen Pakku. Jagi 1924 maiddái nubbi kodomo, Kodomo Pakku bláđđi álggii Shõnen Pakku maŋŋá. Buorráneaddji áiggis, Poten almmustahttojuvvui jagi 1908, mii boahtá fránskkalaš sánis "potin". Bláđit Tokyo Pakku ja Osaka Pakku váikkuheigga dasa, ahte buot siiddut ledje ollásit ivdnejuvvon. Ii leat dieđus, ledjego eará seammalágán bláđit nugo vuosttaš bláđit. Kodomo Pakku duddjui Tokyosha miessemánus jagi 1924 ja doalai sisttis máŋgga manga servodaga, nugo Takei Takeo, Takehisa Yumeji ja Aso Yutaka lahtuid hui buorre dáidaga. Muhtun manga bláđiin ledje geavahuvvon hállanbaloŋŋat ovdanbuktimii. Nuppi manga bláđit ovddit áigodagain eai geavahan hállanbaloŋŋaid ja ledje jávoheamit.
Manga no Kuni almmustuvai miessemánu jagi 1935 rájes ođđajagimánu 1941 rádjái, seamma áiggi go Nubbi Sino- japánalaš soahti lei jođus. Manga no Kuni buvttii ovdan dieđuid mangakas, mii lei boahtimin ja maiddái nuppi animašuvdnaindustriijas birra máilmmi. Manga no Kuni attii oamastanvuoigatvuođa bláđđái Sashie Manga Kenkyu  borgemánus jagi 1940.
Jagi 2007 dihte manga váikkuhus riikkaidgaskasaš animašuvnnas lea sturron ollu moadde logijagi áiggi. (“Váikkuhus” mearkkaša báidnagiid ráidogovaid márkaniin Jáhpana olggobealde ja estetihkalaš báidnagiid ráidogovvadáiddáriin riikkaidgaskasaččat).
Árbevirolaččat, manga máidnasat johtet čohkas bodnái ja olgešbealdi gurutbeallái. Muhtun jorgaluvvon manga goasttideaddjit dollet dan hámi, muhto muhtun goasttideaddjit jorgalit siidduid veallut nu, ahte bláđi sáhttá lohkat gurutbealde olgešbeallái, amas olgoriikkalaš dahje árbevirolaš lohkkit seahkánit. Dakkár dáhpi gohčoduvvo maiddái “flipping” (jorgaleapmi). Eanaš árvvoštallojuvvo dat, ahte jorgaleapmi veallut lea álgovuolggalaš čálli ulbmiliid vuostá (omd. juos olmmoš geavaha báiddi, mas lohkka ”MAY” ja de lea jorgašuvvon, de sátni rievdá sátnin ”YAM”).Jorgaleapmi sáhttá maiddái imaštahttit oahpes, eahpesymmetrihkalaš diŋggaiguin, dego biillaiguin, mas gassa duolmmat leat gurut bealde ja goazan olgeš bealde, dahje báidi, mas boalut leat boasttu bealde.
Manga bohte Amerihkká márkaniidda vehážiid mielde, álggus ovttas anime bláđiiguin ja de iehčanassii. Dakkár amerihkkálaččaide, geaid manga geasuha, manga bođii dihtosii 1970 logijagis ja 1980 logijagi álggus. Goittotge álggus anime lei álkit oažžut go manga. Máŋga olbmot, geat liikojedje manga ráidduide, ledje skuvlajahkásaš nuorra olbmot. Sin mielas lei álkit fidnet, tekstet ja ovdanbuktit anime video báttiid, go jorgalit, mielddustahttit, ja juohkit tankobon-šlája manga girjjiid. Keiji Nakazawa jorgalii vuosttaš manga Barefoot Gen eaŋgalasgillii ja márkanasttii dan Amerihkás. Dat manga lei autobiografiijalaš máinnas Hiroshima atomabombba birra, ja dan almmustahtiiga Leonard Rifas ja Educomics (1980-1982). Lasi manga jorgaluvvojedje 1980 logijagi beallemuttu ja 1990 logijagi gaskkas, nugo omd. Golgo 13 jagi 1986 , Lone Wolf and Cub govvaráiddus First Comics jagi 1987, ja Kamui, Area 88, ja Mai the Psychic Girl, maid jagi 1987 ja buot máidnasat govvaráiddus Viz Media-Eclipse Comics. Dan maŋá- almmustahttojuvvojedje vel Akira govvaráiddus Marvel Comics-Epic Comics ja Appleseed govvaráiddus Eclipse Comics jagi 1988. Maŋŋit bohte vel Iczer-1 (Antarctic Press, 1994) ja Ippongi Bang’s F-111 Bandit (Antarctic Press, 1995).
Logijagi 1980 rájes 1990 logijagi beallemuttu rádjái jáhpánlaš animašuvnnat, dego Akira, Dragon Ball, Neon Genesis Evangelion, ja Pokemon, geasuhedje eambbo olbmuid ja dain lei ainge stuorát váikkuhus márkaniin manga ektui. Dilli nuppástuvai dalle, go jorgaleaddji-fitnodatolmmoš Toren Smith vuođđudii Studio Proteus jagi 1986. Smith ja Studio Proteus doibme ageantan ja jorgaleaddjin máŋgga jáhpánlaš manga- bláđiin, nugo omd. Masamune Shirow Appleseed ja Kosuke Fujishima Oh my Goddess! Dark Horse ja Eros Comix varas. Seammás dat sihko eret dárbbu dakkár goasttadeddjiide, geat ohcet ieža oktavuođaid Jáhpánas. Seamma áiggi jáhpánlaš goasttideaddji Shogakukan rabai amerihkálaš priváhta fitnodaga nieidafitnodagain Viz, nu ahte Viz oaččui geavahit Shogakukan katalogaid ja jorgaleaddji návccaid ávkin. 
USA manga márkaniid dilli nuppástuvai nu, ahte 1990 logijagi beallemuttus anime ja manga veršuvnnat Masamune Shirow Ghost in the Shell (jorgaluvvon Frederik L. Schodt ja Toren Smith) geasuhišgohte amerihkkálaš olbmuid. Nubbi menestupmi logijagi 1990 beallemuttus lei Sailor Moon. Jagiid 1995-1998 rádjái Sailor Moon manga ledje dolvojuvvon olggos eambbo go 23 olgoriikkaide, dego Kiinnái, Brasilii, Mexicoi, Australiai, ja máŋga Eurohpá ja Davvi-Amerihká riikkaide. Jagi 1997, Mixx Enterteinment almmustahttigođii Sailor Moon, ovttas CLAMP Magic Knight Rayearth, Hitoshi Iwaakis’s Parasyte ja Tsutomu Takahashi’s Ice Blade mánnosaš manga bláđiin MixxZine. Guovtti jagi maŋŋá MixxZine oaččui ođđa nama Tokyopop ovdal go dat heaittihuvvui jagi 2000. Tokyopop maiddái almmustahtii manga lubmagirjeveršuvdnan ja seamma láhkái go Viz, álggii áŋgirit márkanastit manga nuorra almmái- ja nissonolbmuide.
Čuovvovaš jagiid áiggi manga šattai hui bivnnuhin, ja ain ođđa goasttadeaddjit bohte fárrui márkaniidda seamma áiggi go juo stáđisnuvvan goasttadeaddjit viidánedje katalogaideaset. Nugo jagi 2008, Amerihká ja Kanada manga márkaniid jahkásaš buvttadeapmi lei $175 miljovnna. Seamma áiggi váldomedia ságastallagođii manga birra aviissaid, nugo The New York Times, Time, The Wall Street Journal, ja Wired artihkkaliin.
Manga lea váikkuhan Eurohpá animašuvdnii ja ráidogovaide eará láhkái go Amerihkás. Anime sáddagat Itálias ja Fránskkas rahpe eurohpálaš márkaniid manga varas jagi 1970. Fránskka dáidda lea luoikkahan Jáhpanis 1800 jagičuođi rájes (Japonisme) ja Fránskkas lea iežas bures gárggiiduvvon árbevierru bande dessinee animašuvnnas. Fránskkas, eatnamii buktojuvvon manga lea álki ovttastahttojuvvon alla dáidaga árbevirrui. Ovdamearkka dihte Yu Aida Gunslinger Girl bihtáid 6 ja 7 vuodju kyborga niidii, gii ovdal lea leamaš baleahtta dánsejeaddji gohččon Petruchka. Asuka prentosa bihttá 7 doallá sisttis essea baleahtas Petruchka, man lea komponeren Igor Stravinsky ja lea vuosttaš geardde čájehuvvon Pariissas jagi 1911. Goittotge, Francophone manga lohkkit eai leat ráddjejuvvon dáiddalaš elihtii. Dan sajis, logijagi 1990 beallemuttu rájes manga lea leamaš hui bivnnut iešguđetlágán lohkkiid gaskkas, nu ahte lea rehkenastojuvvon, ahte goalmmát oassi ráidogovain lea jagi 2004 rájes vuovdejuvvon Fránskkas. Japan External Organization mielde, manga buvttadeapmi dušše Fánskkas ja Duiskkas lei $212.6 miljovnna. Eurohpálaš goasttadeaddjit leat jorgalan earret eará Glenat, Asuka, Casterman, Kana, ja Pika Edition fránskkagillii. Eurohpalaš goasttadeaddjit maiddái jorgaledje manga duiskka, itália, hollánda ja eará gielaide. Manga buvttadussii Englánddas gullet Gollancz ja Titan books. Amerihkálaš manga goasttadeddjiin lea dehálaš sadji Englánddas manga márkaniin: ovdamearkka dihte Tanoshimi Random House ráiddus.
Máŋga dáiddárat Amerihkás leat ožžon váikkuhusaid mangas ráidogovaid ja animašuvnnaid sárgosiidda. Nugo ovdal lea juo máinnašuvvon Vernon Grant oaččui váikkuhusaid ráidogovaide mangas, dalle son go orui Jáhpanis logijagi 1960 loahpas ja 1970 álggus. Nuppit sisttisdollet omd. Frank Miller logijagi 1980 beallemuttus Ronin, Adam Warren, ja Torn Smith 1988 The Dirty Pair, Ben Dunn 1987 Ninja High School, Stan Sakai 1984 Usagi Yojimbo, ja Manga Shi 2000 bláđis Crusade Comics. 
Čuohtejagi 2000 rádjái máŋga USA manga goasttadeaddjit leat álggahan almmustahttit bargguideaset U.S. dáiddáriin manga viiddes márkanmearkka vuolde. Jagi 2002, I.C. Entertainment, ovddit Studio Ironcat, mii lea dál heaittihuvvon, attii olggos manga ráiddu, mii gohčoduvvui Amerimanga. Jagi 2004 eigoMANGA buvttii ovdan Rumble Pak ja Sakura Pakk antologiija ráidduid. Seven Seas Entertainment čuovui ráidduin World Manga. Seamma áiggi, TokyoPop ovdanbuvttii álgovuolggalaš eŋgelasgielalaš manga (OEL manga), mii maŋŋil gohččoduvvui Global Manga. TokyoPop lea dán áiggi álgovuolggalaš eŋgelasgielalaš manga buot stuorámus amerihkálaš goasttadeaddji. 
Francophone dáiddárat leat maid gárggiidan ieža manga veršuvnnaid, dego Frederic Boilet la nouvelle manga. Boilet lea bargan Fránskkas ja Jáhpanis, muhtumin oktasašbargun japánalaš dáidáriiguin.