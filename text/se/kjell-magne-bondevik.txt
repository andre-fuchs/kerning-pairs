Kjell Magne Bondevik (riegádan 3. beaivvi čakčamánus 1947 Moldes) lea ovddeš norgga politihkkár (KrF). Son lea vázzán teologaoahpu (cand.theol.). Bondevik lei stáhtaministtar 1997-2000 ja 2001-2005, ja dan ovdal lei olgoriikaministtar 1989-1990, girko- ja oahpahusministtar 1983-1986. Son lei stuorradigge-ovddasteaddji vuosttaš geardde 1969-1970, dalle várreáirrasin, ja lei fásta válljejuvvon Møre ja Romsdala ovddas 1973-2005. Bondevik lei maid parlamentáralaš jođiheaddji Risttalaš Álbmotbellodaga ovddas 1986-1989, 1993-199 ja 2000-2001, ja seammás bellodatjođiheaddji 1983-1995.
Kjell Magne Bondevika váhnemat leigga Johannes Bondevik (1905-2007), ovddeš rektor Molde Álbmotallaskuvllas (dalá Rauma Álbmotallaskuvla), ja dálueamit Margit Hæreid (1905-1976). Son lea náitalan iežas nuorravuođamorsiin Bjørg Bondevikain (riegádan Rasmussen), gii vázzii su buohtalasluohkás. Sudnos leat guokte bártni ja okta nieida. Kjell Magne Bondevik lea ovddeš stáhtaráđi Kjell Bondevika neahpi, bisma Odd Bondevika vilbealli, ja báhpa ja girječálli Eyvind Skeie máhka.
Bondevik oaččui bajáššaddamis jo oktavuođa dan risttalaš oahpoheamilihkástussii, dasa lassin go politihkalaš impulssaid Kjell Bondevikas, gii lei jođiheaddji Risttalaš Álbmotbellodagas 1950. ja 60-logus. 1965:s dieđihii Kjell Magne Bondevik iežas dán bellodahkii, ja válljejuvvui golbma jagi maŋŋel nubbinjođiheaddjin Nuoraid Risttalaš Álbmotbellodagas (Kristelig Folkeparti Ungdom).