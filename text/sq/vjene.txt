Viena është kryeqyteti i Austrisë dhe poashtu një shtet federal (gjermanisht Bundesland). Më 2011 Viena kishte mbi 1.700.000 banorë dhe është pra qyteti me popullsinë më të madhe në Austri.
Qyteti i vjetër, i cili është i shënuar nga regjenca e Habsburgëve, dhe Kalaja Schönbrunn janë që nga viti 2001 të mbrojtur në listën e trashëgimisë botërore nga UNESCO-ja. Monumentet historike më të famshëm janë Katedralja e Shtjefënit (gj. Stephansdom), Rrota e Madhe (gj. Riesenrad), Kalaja e Shënbrunit (gj. Schloss Schönbrunn) dhe Opera Kombëtare (gj. Staatsoper).
Viena është njëra nga qytetet në botë që ka standardin e jetesës më të lartë. Sipas një studimi nga Mercer, Viena kishte për të tretën herë në vitin 2011 standardin e jetesës më të lartë nga 221 metropole ndërkombëtare, e pasuar nga Cyrihu dhe Aucklandi.
Në Vienë e kanë qendrën shumë organizata ndërkombëtare si OPEC, OSBE, ONEA dhe OKB (përkrah New York-ut dhe Gjenevës).
