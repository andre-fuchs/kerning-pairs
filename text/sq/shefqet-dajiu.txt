Shefqet Dajiu (Elbasani, 1882 - 1946) ka qenë avokat, sekretar i Kuvendit Kombëtar që shkroi në osmanisht Aktin e Pavarësisë dhe një nga nënshkruesit e saj.
Shefqet Dajiu lindi në Elbasan më 1882 ku edhe kreu mësimet e para në shkollën turke “Idadie” të qytetit. Më pas në vitin 1905 ai vazhdon studimet në Stamboll për Drejtësi. Kthehet në Shqipëri dhe emërohet prefekt në Skrapar dhe Pogradec. Ai vazhdoi veprimtarinë patriotike, të nisur në kryeqendrën e Turqisë. Përshendeti organizimin e Kongresit të Elbasanit dhe hapjen e Normales, ngjarje këto që mbartnin në vetvete edhe kontributin e madh të Shefqet Dajiut.
Kryengrita e përgjithshme e gjeti në Dibër, duke hapur shkolla shqipe e duke shpërndarë tekstet ne shqipes. Në nëntor 1912, gjendet ne Vlorë, si delegat i Elbasanit, sekretar i Kuvendit që shkroi në osmanisht Shpalljen, të cilën e nënshkroi dokumentin e pavarësisë me siglën “Shefqet Daji”. 
Nga viti 1914-1920 punon avokat në qytetin e Elbasanit. Në vitin 1919 boton një “ Abetare” në gjuhën shqipe. Ndërsa në vitet `20 ishte deputet në Parlament.
Bashkëpunoi me Aleksandër Xhuvanin në shoqërinë kulturore “Kopshti letrar” si dhe në revistën e përkohshme të këtij klubi, me të njëjtin titull.
Më 17 dhjetor 1945, me vendim nr. 451, Komiteti Ekzekutiv i Nënprefekturës së Qendrës së Elbasanit urdhëroi sekuestrimin e pasurisë së tij të lujtëshme dhe të palujtëshme. U vra në vitin 1946.
