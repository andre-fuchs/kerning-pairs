John Adams (30 tetor 1735 - 4 korrik 1826) ishte një jurist, autor, burrë shteti dhe diplomat amerikan. Ai shërbeu si Presidenti i dytë i Shteteve të Bashkuara (1797-1801), Zëvendëspresident i parë (1789-97), dhe si një nga Baballarët Themelues ishte një udhëheqës i pavarësisë amerikane nga Britania e Madhe. Adams ishte një teoricien politik në epokën e Iluminizmit që promovoi republikanizmin dhe një qeveri të fortë qendrore. Idetë e tij krijuese janë botuar shpesh. Ai ishte gjithashtu një mbajtës ditari dhe korrespondent i përkushtuar, veçanërisht me gruan dhe këshilltaren e tij kryesore Abigail.
Ai bashkëpunoi me kushëririn e tij, udhëheqësin revolucionar Samuel Adams, por ai krijoi rëndësinë e tij para Revolucionit Amerikan. Pas masakrës së Bostonit, pavarësisht ndjenjave të ashpëra lokale anti-britanike, ai i bëri një mbrojtje të suksesshme ligjore edhe pse jo popullore, ushtarëve të akuzuar britanikë, i shtyrë nga përkushtimi i tij për të drejtën për avokat dhe "mbrojtjen e pafajësisë". Si një delegat nga Massachusetts në Kongresin Kontinental, Adams luajti një rol kryesor në bindjen e Kongresit për të shpallur pavarësinë. Ai ndihmoi Tomas Xheferson në hartimin e Deklaratës së Pavarësisë në vitin 1776, dhe ishte shtytësi kryesor i saj në Kongres. Si diplomat në Evropë, ai ndihmoi të negociojë marrëveshjen eventuale paqësore me Britaninë e Madhe, dhe mori kredi vitale qeveritare nga bankierët në Amsterdam. Adams ishte autori kryesor i Kushtetutës së Massachusetts në vitin 1780, e cila ndikoi teorinë politike amerikane, ashtu si edhe punimi i tij i mëparshëm "Mendime mbi qeverisjen" (1776).
Kredencialet e Adams si një revolucionar i siguruan atij dy mandate si zëvendëspresident i Presidentit George Washington (1789-1797) dhe gjithashtu zgjedhjen e tij në vitin 1796, si presidenti i dytë. Në mandatin e tij të vetëm si president, ai hasi kritika të ashpra nga republikanët xhefersonianë, si dhe fraksioni dominues në Partinë e tij Federaliste, të udhëhequr nga rivali i tij Alexander Hamilton. Adams nënshkroi Aktet e diskutueshëm Të huajt dhe Rebelimi, rindërtoi ushtrinë dhe marinën detare përballë një "pothuaj-lufte" të padeklaruar detare  me Francën. Realizimi i madh i presidencës së tij ishte një zgjidhje paqësore e konfliktit përballë kundërshtimit Hamiltonit. Për shkak të pozicionit të tij të fortë në mbrojtje, Adams është "quajtur shpesh babai i Marinës amerikane". Ai ishte presidenti i parë së SHBA që qëndroi në rezidencën e ekzekutivit, e njohur tani si Shtëpia e Bardhë.
Në 1800, Adams humbi rizgjedhjen ndaj Tomas Xhefersonit, dhe jetoi në pension në Massachusetts. Ai përfundimisht rifilloi miqësinë e tij me Xhefersonin kur ky i fundit doli në pension duke iniciuar një korrespondencë që zgjati katërmbëdhjetë vjet. Ai dhe gruaja e tij krijoi një familje politikanësh, diplomatësh dhe historianësh të referuara tani si familja politike Adams. Adams ishte babai i John Quincy Adams, Presidenti i gjashtë i Shteteve të Bashkuara. Ai vdiq në pesëdhjetë vjetorin e miratimit të Deklaratës së Pavarësisë. Historianët moderne në tërësi e kanë renditur administratën e tij në mënyrë të favorshme.
 Ky artikull në lidhje me Politika është  i cunguar. Mund të ndihmoni Wikipedinë duke e përmirësuar.