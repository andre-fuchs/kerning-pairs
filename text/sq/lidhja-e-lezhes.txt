Lidhja e Lezhës ka qenë një lidhje ushtarake të fisnikërisë arbërore që u themelua në Lezhë më 2 mars 1444, me udhëheqës Skënderbeun dhe pikësynim kundërshtimin e Perandorisë Osmane.Aleanca përfshinte prijës arbër dhe serb (malazez), shtrihesh gjatë bregut adriatik nga Epiri jugor deri në kufirin e Bosnjës dhe u organizua nën patronazhin e Republikës së Venedikut. Anëtarët kryesorë të besëlidhjes ishin Arianitët, Balshajt, Muzakajt, Spanët, Zahariajt dhe Cërnojeviçët. Barleti e quan generalis concilium ose universum concilium (këshilli i përgjithshëm); termi Lidhja apo Besëlidhja e Lezhës u farkëtua nga historianët e mëpasëm.Kuvendi i Lezhës çmohet si pika e nisjes në krijimin e një shteti arbëror.
Pas vdekjes së perandorit serb Stefan Dushanit më 1355, manjatët arbërorë vendosën zotërimet e tyre. Kur fuqitë osmane hynë në Arbëri, iu përshfaqën principata të vogla të përfshira në beteja të vogla njëra me tjetrën. Beteja e parë kundër fuqive osmanëve në Arbëri u krye nga Balsha II, zot i Zetës, kur një tjetër zot feudal arbër, Karl Topia, i ftoi osmanët që mposhtën dhe vranë Balshën II në betejën e Savrës që ngjau më 18 shtator 1385.Pas betejës së Nishit në nëntor 1443, Skënderbeu u kthye në atdhe. Pasi mori Krujën, hyri në bisedime me fisnikët shqiptarë. Me ndihmën e tyre Skënderbeu çliroi edhe një varg kështjellash tjera. Në hapësirat e çliruara ndodheshin zotërimet e shumë fisnikëve shqiptarë. Në veri të zotërimeve të Kastriotëve shtriheshin zotërimet e Dukagjinëve, të Zahariajve, të Spanëve, të Dushmanëve dhe të Gjurashëve, kurse në jug ishin zotërimet e Arianitëve, të Topiajve, të Gropajve dhe të Muzakajve.
Aleanca ushtarake u përbë nga zotërit feudalë të Arbërisë, e cilësuar sipas Georges Castellan "një aleancë e pasigurt". Skënderbeu u zgjodh kryetar dhe komandanti në fuqi i forcave të kombinuara që numronin rreth 8,000 luftëtarë. Të gjithë zotërit feudalë kishin zotërimet dhe punët e brendshme të pacënuara; "Skënderbeu nuk kishte tagër të ndërhynte në çështjet e brendshme të zotërimeve të fisnikëve të tjerë", por ishte komandant i përgjithshëm ushtarak, duke vepruar si primum inter pares. Besëlidhja e Lezhës u themelua më 2 mars 1944, fisnikët pjesëmarrës qenë: 
Andrea Topia, zot i Skurisë midis Krujës dhe Durrësit, me nipin e vet Tanush Topia;
Gjergj Stresi, Gjon dhe Gojko Balsha, zotër të Mezisë (vise midis Krujës dhe Lezhës);
Lekë Zaharia, zot i Shasit dhe i Danjës; së bashku me vasalët e vet Pal dhe Nikollë Dukagjini
Stefan Çernoviçi, zot i Zetës së Epërme.E nisur dhe e organizuar nën patronazhin e Republikës së Venedikut, përmes traktateve, besëlidhja kaloi nën Alfonsin V, me Skënderbeun si kapidan i përgjithshëm.
Forcat e aleancës korrën fitore kundër osmanëve në Torvioll (1444), Mokër (1445), Otonetë (1446), Oranik (1448), humbën në Svetigrad (1448) dhe fitore në Krujë (1450). Më 1447-48, Skënderbeu nisi disa pretime ndër fshatrat arbërore në zotërimet venedikase, ku u përplas me Dukagjinët, që mbronin Venedikun. Lufta kundër tyre pushoi më 4 tetor 1448, kur Skënderbeu dhe Nikollë Dukagjini nënshkruan një traktat paqeje me Venedikun, i cili do të mbante zotërimet e veta në Arbëri, përfshi Danjën, nën kushtet që Fort e Kthjellta t'u paguante një shumë vjetore prej 1,400 dukatesh dhe disa anëtarë të Besëlidhjes do të gëzonin privilegje të caktuara tregtare, etj.
Besëlidhja e Lezhës përgjithësisht pranohet si pikënisje e krijimit të shtetit të përqendruar shqiptar nga Skënderbeu.Aleks Luarasi e quan Skënderbeun një monark të vërtetë – duke u bazuar vetëm te titulli Dominus – i cili administron pushtetin së bashku me Këshillin e Princërve të themeluar nga Lidhja. Nuk njohim asnjë kompetencë administrative, juridike e politike të Lidhjes, përveç organizimit të ushtrisë, ku, nga ana tjetër, manjatët arbër ishin aleatë, e jo të nënshtruar apo vasalë, që e kishin zgjedhur Skënderbeun si komandant të trupave por asgjë më shumë.
