Lindi, më 1801, në Sul, dhe u rrit në ishullin e Korfuzit, ku kishin emigruar të parët e fisit të tij. Ai ishte i biri i Foto Xhavellës dhe nipi i Llambro Xhavellës. 
Në vitin 1820, ai u rikthye në Sul, pas marrëveshjes që kishin bërë Xhavellajt me Ali Pasha Tepelenën dhe, në atë kohë, në moshën 19-vjeçare, mori titullin kapedan. 
Pas kësaj, ai shkoi në Itali për të marrë një sasi armësh. Kur u kthye prej andej, Aliu ishte vrarë e suliotët ishin larguar për së dyti nga Suli. 
Në atë kohë, Kiço Xhavella u bashkua me Marko Boçarin dhe luftoi së bashku me të. 
Në vitin 1835, Mbreti Othon e caktoi atë si adjutant të tij, duke e bërë nën gjeneral dhe mbikqyrës të përgjithshëm të ushtrisë. Pas vdekjes së ministrit të Mbrojtjes së Greqisë, Karaskaqit (një tjetër shqiptar i shquar), në vitin 1844, Kiço Xhavella shërbeu si prokuror dhe kryegjeneral, ndërsa në vitet 1847-1848, ai mori postin e kryeministrit të Greqisë. 
