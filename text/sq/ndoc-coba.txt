Ndoc Çoba (Shkodra, 27 korrik 1870 - 6 Mars 1945) ishte deputet, ministër dhe atdhetar shqiptar.
U lind më 27 korrik 1870 në Shkodër. Shkollën fillore e ka kryer pranë Kolegjit Saverian ndërsa shkollën e mesme dhe të lartën e kreu në Venedik. Atje njohu bashkëshorten e tij të ardhshme, Shaqe Shirokën.Në vitin 1908 u zgjodh kryetar i klubit “Gjuha Shqipe”. Në vitet 1909 - 1910 ishte drejtor i përgjithshëm i doganave shqiptare. Më 1918 merr pjesë në Kongresin e Durrësit duke luftuar për kufijtë politikë caktuar në Konferencën e Londrës. Ishte përfaqësues i Shkodrës në Kongresin e Lushnjës në vitin 1920 dhe në qeverinë që doli nga ky kongres mori detyrën e Ministrit të Financave. Ndërmori reforma financiare të panjohura më parë në Shqipëri, siç ishte ajo e forcimit të arkës së shtetit përmes huasë shtetërore në popull.
Botoi gazetën "Ora e Maleve" deri në fund të muajit janar të vitit 1923, që ishte zëri në shtyp i grupit politik me po të njëjtin emër dhe përfaqësonte deputetët e opozitës së kohës. Për arsye se mbështeti Lëvizjen e qershorit më 1924, u arrestua më pas me ardhjen Triumfit të Legalitetit dhe u mbajt në burg deri më 12 shkurt 1925.Në vitet 1928-1936 u zgjodh kryetar i asamblesë bashkiake të Shkodrës, kurse më 27 gusht të 1937 e deri më 24 qershor 1939 qe kryetar i bashkisë së qytetit. Si përfaqësues i katolicizmit nacionalist merr pjesë në Mbledhjen e Pezës më 16 shtator 1942. U ftua nga Enver Hoxha në kryesinë e kësaj mbledhjeje, Halim Begeja shkruante se Çoba nuk pranoi. Pikat e propozuara nuk i pranoi dhe nuk firmosi rezolutën e dalë nga mbledhja.Pas Konferencës së Pezës, Çoba u zu dhe u arrestua në kohën e qeverisë Kruja dhe internohet në Ventotene, ku qëndroi deri me kapitullimin e Italisë. Mori pjesë aktive në Lëvizjen e Legalitetit.
Me të hypur komunistët në fuqi, u arrestua janarin e 1945 dhe pas tre muajsh torturash ndërron jetë në mars.Pati një korrespondencë të pasur me patriotët që jetonin e punonin në Shqipëri e jashtë saj, dhe shkroi shumë artikuj në organe të ndryshme shtypi si ‘Albania’ e Faik Konicës, ‘Corriere della Sera’, ‘Piccolo di Trieste’, ‘Nazione Albanese’, etj.
