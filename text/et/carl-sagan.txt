Carl Edward Sagan (9. november 1934 Brooklyn – 20. detsember 1996 Seattle) oli USA astronoom, astrobioloog, kirjanik, publitsist ja loodusteaduste populariseerija.
Ta õppis Chicago ülikoolis füüsikat ning sai aastal 1960 doktorikraadi astronoomias ja astrofüüsikas. Ta töötas mitmes ülikoolis ja teadusasutuses ning oli NASA konsultant.
Sagani olulisemad teadusavastused puudutasid peamiselt Päikesesüsteemi planeetide ja nende kaaslaste ehitust ja atmosfääri, kuid rohkem tuntud on tema arutlused ja tööd maavälise elu ja selle otsingute teemadel.
Sagan oli skeptitsismi, humanismi ja teadusliku meetodi eestkõneleja ning pseudoteaduse vastane. Ta nimetas end sageli ateistiks ning pani oma noorimale pojale eesnime Democritus samanimelise vanakreeka filosoofi järgi, kes eitas üldtunnustatud jumalate olemasolu ja keda peetakse ateistliku mõtlemise rajajaks.
Ta andis kuni surmani Cornelli ülikoolis kriitilise mõtlemise kursust. Külma sõja ajal hoiatas ta inimkonda ähvardava globaalse tuumakatastroofi eest. Sagani sulest ilmus üle 600 artikli, ta oli enam kui 20 raamatu autor või kaasautor ning oli teadust populariseeriva telesaatesarja "Cosmos: A Personal Voyage" saatejuht ja autor. Tema romaani "Kontakt" põhjal on vändatud samanimeline mängufilm.
Sagan oli kolm korda abielus. Aastal 1957 abiellus ta bioloog Lynn Margulisega, kellega tal oli kaks last: Dorion ja Jeremy. 1968. aastal abiellus ta näitleja Linda Salzmaniga, kellega tal oli poeg Nick. Aastal 1981 abiellus ta kirjanik Ann Druyaniga, kellega tal oli tütar Alexandra Rachel ja poeg Samuel Democritus.
"Deemonitest vaevatud maailm: teadus kui küünal pimeduses". Inglise keelest tõlkinud Mart Kangur; järelsõna: Marek Strandberg. Valgus, Tallinn 2006
Tiit Kändler, "Tulnukad elavad inimeste peades" (raamatu "Deemonitest vaevatud maailm" arvustus) – Eesti Päevaleht, 4. august 2006
Carl Sagani 13-osaline teadussaatesari "Cosmos: A Personal Voyage" (eestikeelsete subtiitritega) – YouTube