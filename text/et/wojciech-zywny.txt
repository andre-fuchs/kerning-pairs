Wojciech Żywny (ka Adalbert Żywny; tšehhipäraselt Vojtěch Živný; 13. mai 1756 Böömimaa, Mšeno – 21. veebruar 1842 Varssavi) oli tšehhi päritolu Poola viiuldaja, pianist ja helilooja, Frédéric Chopini esimene professionaalne õpetaja.
Ta õppis Jan Křtitel Kuchaři juures klaverit ja viiulit ning harmooniat ja kontrapunkti. Oma õpetajalt omandas ta Johann Sebastian Bachi muusika hea tundmise ja armastuse selle vastu. Żywny hindas väga ka Joseph Haydni, Wolfgang Amadeus Mozarti, Johann Nepomuk Hummeli ja Ignaz Moschelesi muusikat.18. sajandi lõpus läks ta Poolasse ja töötas muusikaõpetajana vürstide Sapiehade mõisas Dereczynis Nowogródeki (praegu Navahradak Valgevenes) lähedal vürst Kazimierz Sapieha juures.Seejärel kolis ta Varssavisse, kus ta omandas peagi hea klaveriõpetaja maine, kuigi ta ise oli pigem viiuldaja. Tal käisid pidevalt õpilased. Aastatel 1816–1822 oli ta Frédéric Chopini esimene professionaalne klaveriõpetaja. Chopin, kellest sai tema kuulsaim õpilane, tuli tema juurde kuueaastaselt ning Żywny sai peagi aru, et tal on tegu väljapaistva õpilasega. Ta pani rõhku distsipliinile. Ta õpetas Johann Sebastian Bachi, keda ta hästi tundis ja armastas, ning Viini heliloojate Joseph Haydni, Wolfgang Amadeus Mozarti ja Johann Nepomuk Hummeli teoseid, samuti poola heliloojate Michał-Kleofas Ogiński ja Karol Kurpiński teoseid. 
Żywny imestas Chopini oskuse üle Bachi ja Mozartit tõlgendada; poiss vastas, et nootides on kõik kirjas. Żywnyl tuli ainult tema tehnikat korrigeerida. Siiski ei hakanud ta õigeks peetavat tehnikat poisile peale suruma, vaid usaldas tema sünnipärast annet. Żywny käis Chopini tema kodus õpetamas ebaregulaarselt, kasutades selleks kõik oma vabad hetked. Kui Chopin hakkas ise komponeerima, mängis ta oma teosed õpetajale ette ning pidas temaga nõu kõigi oma ideede üle. Żywny kirjutas poisi improvisatsioonid salaja üles. Ta sõbrunes Chopini vanematega ning käis nendega õhtuti kaarte mängimas. Aastal 1821 kinkis Chopin oma õpetajale nimepäevaks poloneesi As-duur (WN3). Õpingud lõppesid, kui Żywnyl ei olnud 11-aastasele Chopinile enam midagi õpetada. Nende kontakt kestis siiski edasi. Chopin rääkis hiljem Żywnyst alati austusega ning meenutas teda korduvalt oma kirjades. Ühes kirjas kirjeldas ta Żywnyt kui sümpaatset, kuid veidrat õpetajat, kes kandis rohelist kuube ja rippuvate juustega parukat. Żywny kutsus Chopini pan Fridrichiks. Chopin on ka öelnud, et Żywny suudaks eeslilegi muusikat õpetada.
Żywny kirjutas eriti klaverimuusikat. Tema teoste seas oli prelüüde, sonaate, poloneese ja laule, samuti viiuli- ja orkestrimuusikat. Ta valdas hästi klassikalist stiili, tunda on ka romantilisi mõjusid. Samuti mõjutas teda Kesk-Euroopa rahvamuusika. 
Selles artiklis on kasutatud saksa, inglise, hispaania, poola ja serbia Vikipeedia artiklit seisuga 9. veebruar 2009.
