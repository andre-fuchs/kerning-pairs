Fabrique d'armes Émile et Léon Nagant (ka Nagant) oli Belgia relvafirma ja hiljem autotootja. Selle asutasid 1859. aastal Liège'is vennad Émile ja Léon Nagant, kelle tuntuimaks tööks on panus Venemaa standardvintpüssi Mossin-Nagant väljatöötamisel.Vintpüss võeti kasutusele 1891. aastal ja selle edu mõjutas Vene sõjaväeadministratsiooni valima 1895. aastal standardseks isiklikuks relvaks revolvrit Nagant M1895. Selleks ajaks oli Émile progresseeruva pimeduse tõttu ärist kõrvale tõmbunud ja firma kandis nime L. Nagant & Cie, Liége.
Hiljem hakkas firma tootma autosid, valmistades litsentsi alusel Prantsuse autotootja Rochet-Schneider masinaid. Nagant tootis autosid alates aastatel 1900-1927 või 1928. Belgia autotootja Impéria omandas ettevõtte 1931. aastal.
