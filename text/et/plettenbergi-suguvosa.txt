Plettenbergi aadlisuguvõsa on Vestfaalist pärineva aadlisuguvõsa nimi, mille pärusvaldused asusid tänase Plettenbergi linna kandis.
Suguvõsa esimest teadaolevat liiget on mainitud 1187. aasta Kölni peapiiskopi ürikus. 13. sajandil oli rüütel Heydenricus de Plettenberg Vestfaali maamarssaliks. Kõige tuntum nimekandja on ilmselt aga Saksa ordu Liivi haru maameister Wolter von Plettenberg. Tema lähisugulased elasid Liivimaal kuni Liivi sõja alguseni. 
Ka Saksamaal jõudsid Plettenbergid mitmetele juhtivatele kohtadele, olles Münsteri piiskopid, Baieri peaministrid ning saades vabahärradeks ja riigikrahvi seisusegi. 1913. aastal sai üks haru keiser Wilhelm II trooniloleku 25. aastapäeva puhul Plettenbergi krahvi (Graf von Plettenberg) tiitli.
22. märtsil 1806 naturaliseeriti Mengdeni krahvinna ja Plettenbergi paruness Sophie, ka Briti aadlikuks.
Johann von Plettenberg, Wolter von Plettenbergi teine vend, Liivimaa Plettenbergide suguvõsa rajaja
Johann von Plettenberg noorem, Liivimaal Lugaži–Omuļi (Luhde-Homeln) ja Kuramaal Lindē–Birzgalē (Linden-Birsgallen) mõisnik, abiellus Rannu vasallilinnuse omaniku Reinhold von Tiesenhauseni ja Anna Sawijerwe tütre Gertrudiga, kuid järglasi ei saanud.
Heinrich von Plettenberg (surnud 1592), Meyerichi ja Lindē–Birzgalē haru esiisa, abiellus Hermann von Hatzfeldi (saksa Hermann von Hatzfeld) ja Anna von Droste-Schweckhauseni tütre Helene von Hatzfeldiga
Bertold von Plettenberg noorem (surnud 1505), Vestfaali aadlik, Meyerichi valitseja.
Wolter von Plettenberg noorem (surnud 1518), Liivi ordu liige, Viljandi komtuur 1512–1518
Parun Joachim van Plettenberg (1739–1793), Kapimaa kuberner, kelle järgi on nime saanud Plettenberg Bay Lõuna-Aafrikas
Arbusow: "Zur Genealogie der Plettenberg" /Jahrbuch für Genealogie, Heraldik und Sphragistik. Herausgeben von der Kurländischen Gesellschaft für Literatur u. Kunst., Mitau: J. F. Steffenhagen und Sohn 1895, lk.163–166
Lindes muiža (Pletenberģe, Lielā Daugavas muiža) Plettenbergidele kuulunud mõisast Lätis, Ogre rajoonis (läti k.)
