Verkenselva er ei lita og kort elv i Soknavassdraget i Ringerike kommune i Buskerud. Elva dannes nordøst i Torevannet, vest for Sokna i Soknedalen, og renner ut i Sogna rett sørøst for Sokna. Den har navnet sitt fra gamle nedlagte Sognedalen Jernverk, som lå på gården Bergs grunn rett nedenfor Verkensfossen. Elva passerer under riksvei 7 (bru) rett nordvest for Sokna.
Elva domineres av ørret og ørekyte, men har også en stamme av trepigget stingsild (Gasterosteus aculeatus), edelkreps (Astacus astacus) og i sterkt begrenset omfang elvemusling (Margaritifera margaritifera). Sistnevnte ble totalfredet i 1993.
