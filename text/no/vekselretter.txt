En vekselretter er et apparat som omformer likespenning til vekselspenning, og dermed også likestrøm til vekselstrøm. Den kan betraktes som det motsatte av en likeretter.
Alt etter oppkobling kan vekselrettere være konstruert for å produsere énfaset eller trefaset vekselstrøm. Ved å anvende halvledere av silisiumkarbid kan en virkningsgrad på opp til 98% oppnås.Bruksområder for en vekselretter er for eksempel der det er behov for 230V vekselstrøm i bil, båt eller andre steder der man har kun en likespennings-kilde tilgjengelig. Vekselretter er også en viktig del av en UPS som brukes mye til å strømforsyne servere i datasystemer. Et viktig bruksområde er også å lede likestrømsenergi inn i et vekselstrømsnett, for eksempel fra et fotovoltaisk anlegg.
En vekselretter fungerer som oftest ved at likespenningen først økes til høy spenning i et Chopper/boost ledd, hvorpå den "hakkes opp" i en høyfrekvent puls, som transformeres, moduleres, og glattes til å bli gjenkjennelig som en sinusform på utgangen. Det finnes også enkle vekselrettere som leverer firkantpuls, men disse er ikke mye utbredt, og vil ikke fungere på alle apparater.
