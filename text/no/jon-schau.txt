Jon Arve Schau (født 9. februar 1966) er en norsk stand up-komiker. Han debuterte i skolerevyen på Grefsen videregående skole i 1985. I 1992 spilte han i kabareten Yst en pult, føn en fisk sammen med Jon Øigarden. Deretter spilte han ulike enmannsshow rundt i landet, før han startet SUCK (Stand Up Comedy Club i Norge) i 1993. Forestillingen Fisk eller Mann gikk for fulle hus 121 kvelder i 1995. «143 latterkuler på femti minutter» skrev Bergensavisen. Schau har også vært skuespiller og manusforfatter i humorseriene Lyckliga gatan på TV 2 og Sushi på TVNorge. I 2009 startet han produksjonsselskapet Hippiemedia og utga Jons bok inspirert av sin nær døden-opplevelse i 2004, da han lå fem uker i koma som følge av en betennelse i bukspyttkjertelen. 
