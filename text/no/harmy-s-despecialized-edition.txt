Harmy's Despecialized Edition, også kjent som Star Wars: Despecialized, er en serie redigerte Star Wars-filmer som har blitt endret av fans for å se ut som Star Wars-filmene gjorde da de opprinnelig kom ut, uten forandringene som har blitt gjort i ettertid, og i høyere kvalitet. Serien består av de tre første utgitte filmene i Star Wars-serien: Et nytt håp, Imperiet slår tilbake og Jediridderen vender tilbake. Serien ble satt sammen av en gruppe Star Wars-fans ledet av Petr «Harmy» Harmáček.
Den originale Star Wars-trilogien ble gitt ut på kino av 20th Century Fox for Lucasfilm mellom 1977 og 1983. Etter hvert som filmene ble gitt ut på hjemmemedieformater som VHS og DVD, kom det ut versjoner som forandret på originalfilmene. De første var «Special Edition»-utgavene fra 1997, som forandret filmene betydelig, blant annet ved å legge til nye scener og å bruke datagrafikk i gamle scener. Disse nyutgavene fikk blandede kritikker i sin tid. Originalfilmene er ikke lenger mulig å få tak i fra offisielle kilder, så de eneste Star Wars-filmene som fortsatt selges, er utgavene som har blitt bearbeidet i ettertid.
Harmáček mente at å redigere filmene i etterkant var en form for kulturvandalisme. I 2010 begynte han å produsere sin egen serie som tilbakeførte Star Wars-filmene for å få dem til se ut slik originalene ville ha gjort i full HD. Siden han ikke hadde noen tidligere erfaring med filmredigering, lærte han det seg selv ved hjelp av programmer som AviSynth og Adobe After Effects. Han baserte filmene på LaserDisc-utgavene fra 1993, siden disse ikke hadde blitt forandret på. Mesteparten av kildematerialet kom først fra DVD-utgavene fra 2004 og senere fra Blu-ray-utgavene fra 2011. Harmáček og en gruppe på åtte andre arbeidet med å rekonstruere originalene over flere tusen timer. I 2011, ett år etter prosjektet hadde startet, ble den første utgaven av Harmy's Despecialized Edition gjort tilgjengelig på internett. Oppdaterte versjoner har kommet i ettertid.
Siden filmene er redigerte utgaver av filmer som fortsatt er beskyttet av opphavsrett, kan ikke Harmy's Despecialized Edition kjøpes eller selges lovlig. Filmen kan i prinsippet bare deles blant de som allerede eier de offisielt utgitte utgavene. På grunn av dette er filmene hovedsakelig mulig å få tak i gjennom BitTorrent-trackere. Filmene har fått gode kritikker. Nathan Barry fra Wired roste filmene og sa at det var en glede å se på dem, mens Gizmodo beskrev dem som «veldig, veldig gode». Sean Hutchinson fra Inverse mente Harmy's Despecialized Edition var den beste fanredigerte versjonen av Star Wars-filmene og mente de var den beste måten å oppleve Star Wars-sagaen slik den var før 1997.
Den opprinnelige Star Wars-trilogien ble produsert av Lucasfilm og ble gitt ut på kino av 20th Century Fox mellom 1977 og 1983, mens hjemmemediautgavene ble gitt ut flere ganger i løpet av 1980- og 1990-årene. Filmene ble distribuert av CBS/Fox Video og gitt ut på flere formater, blant annet VHS, Betamax og LaserDisc. I 1997, samtidig med Star Wars’ 20-årsjubileum, ble det gitt ut nye utgaver av filmene på kino og senere hjemmemedia. Dette var «Special Edition»-utgavene, som forandret filmene mye, med blant annet forbedrede dataeffekter, at flere scener som tidligere hadde blitt klippet ut, ble tatt med, og at noen scener ble erstattet av ren datagrafikk.Disse nye utgavene fikk blandede kritikker. Kritikken var rettet mot unødvendige tillegg i filmene, blant annet en datagenerert Jabba the Hutt i Et nytt håp, i tillegg til ny musikk i Jediridderen vender tilbake. En ting som vekket mye oppmerksomhet, var at i nyversjonene skjøt Greedo først mot Han Solo, men bommet, i motsetning til originalen, hvor bare Han skjøt («Han shot first»). Flere forandringer ble gjort i DVD-utgaven fra 2004, og enda flere i Blu-ray-utgaven fra 2011. Dette ble også kritisert. Den siste gangen filmene ble gitt ut i sin originale form, var i 2006 på DVD. Disse DVD-utgavene var basert på LaserDisc-utgavene fra 1993 og ble gitt ut som bonus-DVD-er i begrenset antall. De har siden fått navnet «George's Original Unaltered Trilogy» (GOUT).I 2010 sa George Lucas at å gi ut originalfilmene på Blu-ray ville vært en veldig dyr prosess. På grunn av dette finnes bare de forandrede nyutgavene på Blu-ray. GOUT-DVD-ene har den beste kvaliteten av alle offisielle utgivelser av originalfilmene, men er av dårligere kvalitet enn utgavene som har blitt endret, blant annet DVD-utgivelsen og den senere Blu-ray-utgivelsen.På grunn av disse endringene gikk noen grupper med fans sammen på diverse internettforumer for å rekonstruere de originale filmene ved hjelp av eldre hjemmemediautgaver med originalfilmene, «Special Edition»-DVD-ene og LaserDisc-utgavene. En av de tidligere rekonstruksjonene av Star Wars-filmene var av Imperiet slår tilbake, og ble satt sammen av en Star Wars-fan kalt Adywan, som senere inspirerte Harmáček til å lage en versjon av filmene som var så tro til originalene som mulig.
Petr «Harmy» Harmáček hadde sett en dubbet originalversjon av Et nytt håp da han var seks år gammel, og så nyversjonene av Imperiet slår tilbake og Jediridderen vender tilbake da de kom ut i 1997. Selv om han beundret filmene til å begynne med, ble han skuffet da han fant ut av hvor mye filmene hadde blitt forandret i etterkant. Han mente at å erstatte filmenes originaleffekter med digitaleffekter var en form for kulturvandalisme. Siden han var en fan av den opprinnelige trilogien, skrev han bacheloravhandlingen sin om filmenes kulturelle påvirkning. Etter å ha sett en trailer for en redigert versjon av Imperiet slår tilbake lagd av Adywan ble han inspirert til å lage en versjon som fjernet alle forandringene gjort etter filmenes første utgivelse, i tillegg til å være i HD. Han ønsket å lage denne utgaven for å vise folk som ikke har sett Star Wars, som lillebroren og kjæresten hans, originalversjonen: Den versjonen som vant Oscar-prisene, men i en kvalitet som var på nivå med dagens standarder. Før disse versjonene av filmene fantes, mente han at at han hadde et vanskelig valg om hvilken versjon av filmene han burde vise frem til disse. Enten kunne han vise de moderne og modifiserte filmene, som han mente hadde blitt ødelagt av endringene, eller en originalversjon, men i veldig dårlig kvalitet. Harmáček var den første til å rekonstruere originalversjonene i HD.
Harmáček begynte arbeidet på Harmy's Despecialized Edition i 2010. På den tiden jobbet han som engelsklærer i Plzeň i Tsjekkia og hadde ikke tidligere erfaring med filmredigering. På grunn av det lærte han seg selv det han trengte, mens prosjektet utviklet seg. Han startet med det han hadde lært om Photoshop tidligere. For å fjerne endringene gjort etter 1977 ble han nødt til å gå gjennom filmen bilde for bilde mens han rettet på farger og rotoskoping. Noen scener tok bare en time å rette, mens andre tok flere hundre. Fargene på lyssablene ble rettet, mens flere scener med Millennium Falcon ble beskåret. Boba Fetts stemme ble erstattet med originalstemmen, mens scenene og bakgrunnene som besto av datagrafikk, ble tatt ut og fullstendig erstattet med originalscenene.Mesteparten av kildematerialet brukt i Harmy's Despecialized Edition ble først tatt fra DVD-utgivelsen fra 2004, og i senere versjoner fra Blu-ray-utgivelsen fra 2011. Andre deler ble tatt fra GOUT-DVD-ene og oppskalert til en høyere oppløsning. Annet kildemateriale, som hovedsakelig ble brukt til forbedre scenene fra Blu-ray-utgivelsen og GOUT-DVD-ene, kom blant annet fra noen HDTV-sendinger av DVD-versjonen fra 2004, TV-sendinger av den første «Special Edition»-utgaven fra 1997, LaserDisc-utgaven fra 1993, noen digitale versjoner av en 35-mm-film, en 70 mm-film, en 16 mm-film, i tillegg til noen stillbilder fra originalutgavene. Harmáček redigerte dette kildematerialet sammen ved hjelp av programmer som AviSynth og Adobe After Effects.Harmáček fikk hjelp av en gruppe fans med lignende ideer på nettsiden OriginalTrilogy.com. Denne gruppen var bare kjent under pseudonymene sine: Dark Jedi, YouToo, Puggo, Team Negative 1, Belbucus, Hairy_Hen, CatBus og Laserschwert. Prosjektet tok til slutt flere tusen timer arbeid fordelt blant dem for å bli fullført. I 2011, ett år etter prosjektet startet, ble den første utgaven av Harmy's Despecialized Edition gjort tilgjengelig på internett. Nye og oppdaterte versjoner av alle filmene har siden kommet ut. I august 2014 kom versjon 2.5 ut av den fjerde filmen. Siden Harmáček fullførte dette prosjektet, sluttet han å jobbe som lærer og ble i 2015 ansatt av UltraFlix for å forberede og restaurere et sett 4K-filmer til salg og leie. I august 2016 kom versjon 2.7 ut av den fjerde filmen, som fortsetter å forbedre filmene gjennom mer fargekorrigering og høyere oppløsning, selv om Harmáček har forlatt prosjektet. De nyeste versjonene for Imperiet slår tilbake og Jediridderen vender tilbake er henholdsvis 2.0 og 2.5.
Om det er lovlig å laste ned Harmy's Despecialized Edition, er omstridt. Det er usikkert om «fair use»-prinsippet i amerikansk lov gjelder for filmene, eller om de bryter opphavsretten. Medlemmene på OriginalTrilogy.com som satte sammen filmene, sier at de er kun produsert for å bevare kulturhistorie og for å få frem hvilke endringer som har blitt utført siden de ble opprinnelig sluppet ut, og at de derfor bare skal deles blant de som eier utgavene som fortsatt er tilgjengelige. På grunn av dette er filmene hovedsakelig mulig å få tak i gjennom diverse BitTorrent-trackere. Harmáček har selv sagt at han er overbevist om at mesteparten av de som har lastet ned filmene, allerede har kjøpt filmene flere ganger før. Per november 2015 har han ikke fått juridiske problemer fra verken Lucasfilm eller Disney på grunn av filmene.
Harmy's Despecialized Edition har fått gode kritikker. Sean Hutchinson fra Inverse mente Harmy's Despecialized Edition var den beste fanredigerte versjonen av Star Wars-filmene og at de var den beste måten å oppleve Star Wars-sagaen slik den var før 1997. Whitson Gordon fra Lifehacker mente at Harmy's Despecialized Edition var den beste versjonen av Star Wars man kan se, og den versjonen man har ventet på de siste 20 årene. Nathan Barry fra Wired roste filmene og mente det var en glede å se dem, mens Gizmodo beskrev dem som «veldig, veldig gode». I en artikkel hvor Ars Technica listet opp sine favoritt-Star Wars-ting, valgte Sam Machkovech Harmy's Despecialized Edition.
Harmy's Star Wars: Despecialized Edition v2.5 - Video Sources Documentary fra YouTube, kort versjon
Harmy's Star Wars: Despecialized Edition - History & Sources Documentary, fra YouTube, lang versjon
The Ultimate Introductory Guide to Harmy’s Star Wars Trilogy Despecialized Editions
Sammenligning av ulike versjoner av Slaget ved Yavin-scenen i Et nytt håp, fra YouTube