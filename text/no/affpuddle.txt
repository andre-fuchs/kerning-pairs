Affpuddle er en liten landsby i distriktet Purbeck i grevskapet Dorset, England. Den har navn fra elven Piddle, og ligger i dalen denne elven renner gjennom. Nærmeste naboer er Tolpuddle og Puddletown. Den ligger 14 km øst for Dorchester. Lokale reiseforbindelser er 4,8 km fra landsbyen og til jernbanestasjonen Moreton og 32 km til Bournemouth flyplass. Deler av landsbyens gate er veien B3390 som deler landsbyen i to. Landsbyen har rette gater med små hus i mursten og stein, de fleste med halmtak. 
I folketellingen i 2001 hadde landsbyen en befolkning på 436 innbyggere. Affpuddles verdslige sogn har siden blitt slått sammen med naboen Turners Puddle for å opprette det nye sognet Affpuddle & Turners Puddle. Ved folketellingen i 2011 hadde dette felles sognet 200 husstander og en befolkning på 436 innbyggere.
Den ble grunnlagt i eller før angelsaksisk tid, og er omtalt i Domesday Book  (1086) som Affapidela. Det lå da en herregård der, som tilhørte abbeden i det lokale klosteret. Etter oppløsningen av Englands klostre på 1500-tallet ble landsbyen en eiendom tilhørende familien Lawrence. En etterkommer fra denne familien ble gift med arvingen til en gren av familien Washington, og fra en annen gren nedstammet George Washington. Hans våpenskjold er derfor satt opp i kirken. Kirken er fra 1200-tallet, med benker prydet av vakre utskjæringer utført av Thomas Lyllington, som flyttet dit fra Cerne Abbas etter at klosteret ble oppløst.
