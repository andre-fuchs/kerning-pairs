Ådring er en maleteknikk innen faget dekorasjonsmaling. Teknikken går ut på å male et mønster som likner et naturlig tre; treets årringer fremheves. Vanligvis maler man på vanlige, billige treslag som furu og gran, og det malte sluttresultat likner edle treslag som eik, ask, bjørk eller importert materiale som nøttetre og mahogny.
De eldste kjente eksempler på ådring er funnet på 4 000 år gamle egyptiske sarkofager. Teknikken kom til Sverige ved innredning av kirker i middelalderen. I barokken omkring år 1700 ble mahognyimitasjoner utbredt over hele landet, og på 1800-tallet ble ådring svært vanlig både i Sverige og Norge. Særlig var eikeimitasjonene vanlige på slutten av 1800-tallet. 
Ådring var særlig utbredt i Norge og Sverige i siste halvdel av 1800-tallet. Teknikken ble brukt på møbler og interiørdetaljer som dører, trapper, gulv og gerikter omkring dører og vinduer. På denne tiden var ådring en teknikk alle profesjonelle malere måtte kunne. 
I dag mestres ådring kun av håndverkere som har spesialisert seg innen antikvariske malerteknikker. Teknikken er nødvendig når antikvariske bygninger skal restaureres og vedlikeholdes.
Ådringsmønsteret tar utgangspunkt i anatomien til ulike treslag, og tremønsteret som vert skapt ved tangential- , radialsnitt eller skjering av finér. Mønsteret bør også tilpasses  vanlige dimensjoner på planker.  
Enkelte dekorasjonsmalere har utviklet mønsteret til fri ådring, uavhengig av farge og utseende til kjent treslag.  
Pontus Tunander: Dekorativ målning / Marmorering, ådring, schablonmålning, Ica Bokförlag, 1993/1996, ISBN 91-534-1584-1
Jon Brænne: Dekorasjonsmaling : marmorering, ådring, lasering, patinering, sjablondekor, strukturmaling (utgitt av Teknologisk forlag 1998)
Camilla Delbekk: Dekorative maleteknikker : gi hjemmet ditt personlighet (utgitt av Informasjonskontoret for farge og interiør 1998)
Sybil Edwards, Chris Moore & Lynette Bleiler : Maling med tradisjoner : motiver fra hele verden  (utgitt av Bladkompaniet 1999)
Annie Sloan og Kate Gwynn: Klassisk interiørmaling : håndbok i gamle teknikker (utgitt av Gyldendal 1996)
