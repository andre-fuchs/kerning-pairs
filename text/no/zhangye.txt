Zhangye (forenklet kinesisk: 张掖; tradisjonell kinesisk: 張掖; pinyin: Zhāngyè; Wade-Giles: Chang-yeh) er en by på prefekturnivå i provinsen Gansu i det vestlige Kina. Tidligere het byen Ganzhou. Befolkningen innen selve byen anslås (2004) til 489 000, men hele prefekturet har 1,17 millioner innbyggere. Vestlige deler av Den kinesiske mur går gjennom prefekturet.  
Zhangye er en del av Hexikorridoren, den farbare og beboelige stripen mellom høyfjellene i sørvest og Tenggerørkenen i nordøst. 
Marco Polo (1254–1324) beskriver i sine reiseskildringer (Il Milione) at han tilbragte ett år i en by kalt Campichu. Man anser at den byen må ha vært Ganzhou (Zhangye).
I Zhangye ligger Dafo Si, med Kinas største liggende Buddha-statue. Den er oppført på Folkerepublikken Kinas liste over kulturminner.
Byprefekturet Zhangye har jurisdiksjon over ett distrikt (区 qū), 4 fylker (县 xiàn) og ett autonomt fylke (自治县 zìzhìxiàn).
Kinas riksvei 312 løper gjennom området. Den fører fra Shanghai og ender på grensen mot Kasakhstan, og passerer blant annet Suzhou, Nanjing, Hefei, Xinyang, Xi'an, Lanzhou, Jiayuguan og Ürümqi.
