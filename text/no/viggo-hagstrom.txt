Viggo Hagstrøm (født 16. februar 1954 i Oslo, død 19. januar 2013) var en norsk jurist og professor ved Institutt for privatrett ved Universitetet i Oslo. 
Hagstrøm fikk den juridiske doktorgrad i 1985 på en avhandling om det offentliges erstatningsansvar. Etter å ha vært førsteamanuensis en kort periode ble han i 1988 professor i rettsvitenskap (privatrett). Fra 1999 var han redaktør for Tidsskrift for rettsvitenskap. Han ble oppnevnt som voldgiftsdommer og var leder for Bankklagenemnda.
Han satt i styret for Nasjonalmuseet men trakk seg i 2008 som en protest mot at direktøren fikk fortsette. Han var også formann i Bildende Kunstneres Styres hjelpefond, og eide selv en betydelig kunstsamling.Hagstrøm var også kjent som en stor kunstsamler av billedkunst fra perioden 1880–1940, spesielt mellom 1910 og 1930, og jugendsølv.
