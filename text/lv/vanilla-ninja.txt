Vanilla Ninja bija  igauņu meiteņu rokgrupa, kas pastāvēja laika posmā no 2002. līdz 2007. gadam. Grupa guvusi atzinību daudzās Eiropas valstīs, sevišķi populāra bija Vācijā un Austrijā. Grupas pamatsastāvā bija Lenna Kūrmā, Pireta Jervisa un Katrina Siska. Laika posmā no 2002. līdz 2004. gadam grupā vēl bija Mārja Kivi, vēlāk viņu nomainīja Trīnu Kivilāna, kas grupā spēlēja līdz 2005. gada vidum.
Grupa dibināta 2002. gadā kā četru meiteņu grupa. Jau nākamajā gadā tika izdots debijas albums Vanilla Ninja igauņu un angļu valodā. Kopš grupas debijas singla "Club Kung Fu" izdošanas 2003. gadā meitenes iekarojušas mūzikas topus ar dziesmām "Tough Enough", "When the Indians Cry", "Blue Tattoo" un "I Know". Visas četras dziesmas sekmīgi iekļuva Vācijas mūzikas topu pirmajā piecpadsmitniekā. Vanilla Ninja ir trīs reizes piedalījusies arī Eirovīzijas dziesmu konkursa nacionālajās atlasēs un vienu reizi konkursa lielajā finālā. 2005. gada konkursā, pārstāvot Šveici ar dziesmu "Cool Vibes", tika ieņemta augstā 8. vieta. Apliecinot grupas zvaigznes statusu, tās vārdā nosaukta pat atsevišķa saldējuma marka un biezpiena sieriņš Igaunijā.
Līdz šim grupa ir izdevusi četrus albumus dažādās Eiropas, Amerikas un Āzijas valstīs: Vanilla Ninja tika izdots 2003. gadā, Traces of Sadness — 2004. gadā, Blue Tattoo — 2005. gadā un Love Is War — 2006. gadā. Vēl grupa ir izdevusi divas dziesmu izlases un 15 singlus.
Kaut arī sākumā grupa darbojās četru meiteņu sastāvā, pēdējos gadus viņas darbojās trīs, jo 2004. gadā grupu pameta tās dalībniece Mārja Kivi, bet viņas vietā nāca Trīnu Kivilāna. Kad arī Trīnu pameta grupu, grupa izlēma turpināt darbību trijatā.
Vanilla Ninja tās pastāvēšanas laikā bija ievērojams fanu pulks dažādās Eiropas valstīs, kā arī Japānā, ASV, Lielbritānijā, Austrālijā un daudzās citās valstīs.
Grupu 2002. gada augustā izveidoja Igaunijā pazīstamais producents Svens Lehmuss. Par pirmo grupas dalībnieci kļuva Mārja Kivi, kuru Eurolaul 2002 ievēroja ierakstu kompānijas TopTen priekšsēdētājs Pēps Vedla. 2002. gada Igaunijas atlasē Eirovīzijai Mārja ieņēma 7. vietu ar dziesmu "A Dream". Lennu Kūrmā ievēroja Svens Lehmuss konkursā "Fizz Superstar 2002". Šādā sastāvā grupa sāka muzicēt. Drīz vien grupai pievienojās arī Katrina Siska un Pireta Jervisa.
Sākotnēji tika domāts par nosaukumu Ninja, tomēr šādi jau bija nosaukts viens dīdžejs. Tādēļ tika nolemts pievienot vārdu Vanilla. Nosaukums ir pretrunīgs: Vanilla apzīmē maigās un blondās grupas dalībnieces, bet Ninja — stipro raksturu un ritmisko mūziku. Grupa atsaucās uz Girl Power.
Mārja Kivi ar dziesmu "A Dream" startēja Eurolaul 2002, Igaunijas kvalifikācijā Eirovīzijai, taču palika tikai 7. vietā. Pēc piedalīšanās Eirovīzijas atlasē Mārja kļuva par galveno vokālisti grupā, kas uz brīdi vēl vairāk popularizēja grupu, jo nevienai citai grupas dalībniecei iepriekšēji panākumi Igaunijā nebija. Mārja un Lenna jau iepriekš pazina viena otru, savukārt Pireta un Katrina bija muzicējušas kopā. Neskatoties uz to, grupa šad tad tiek dēvēta par mākslīgu mediju projektu.
Grupa savas pirmās dziesmas ierakstīja 2002. gada septembrī. Abas dziesmas bija igauņu valodā: "Nagu Rockstaar" un "Purunematu". "Nagu Rockstaar" tika nosūtīta uz vietējām radiostacijām. Neskatoties uz piedzīvoto neveiksmi, grupa nepadevās un turpināja strādāt. Taču abas šīs dziesmas tika iekļautas daudzās dziesmu izlasēs Igaunijā.
2002. gada beigās grupa izlēma sūtīt uz Eurolaul 2003 savu pirmo dziesmu angļu valodā: "Club Kung Fu". Atlasē dziesma kļuva par populārāko dziesmu skatītāju telefona balsojumu aptaujā. Dziesma saņēma skatītāju simpātiju balvu. Taču atšķirībā no citām valstīm, Igaunijā Eirovīzijas pārstāvjus izvēlas žūrija skatītāju vietā. Žūrija, kuras sastāvā bija tādi slaveni cilvēki kā Maikls Bels, ierindoja grupu 9. vietā.
Piedalīšanās Eirovīzijas atlasē un dziesmas popularitāte palīdzēja grupai un veicināja debijas albuma Vanilla Ninja agrāku izdošanu. Iekļaudamas albumā oriģinālo un drum'n'bass dziesmas "Club Kung Fu" versiju un 13 citas dziesmas angļu un igauņu valodā, meitenes cerēja uz lieliem panākumiem, kuri neizpalika. Albums tika pārdots ap 300 000 kopiju, kaut arī Igaunijā 2003. gadā bija tikai 1,3 miljoni iedzīvotāju. Kaut arī pašas meitenes atzina, ka sākums katrai grupai ir grūts, komerciālie panākumi stimulēja grupu meklēt papildu sekmes arī ārpus Igaunijas robežām.
Pēc veiksmīgās debijas Igaunijā grupa izmēģināja spēkus trīs vāciski runājošās Eiropas valstīs — Vācijā, Austrijā un Šveicē. 2003. gada novembrī grupa noslēdza līgumu ar Vācijas ierakstu kompāniju "Bros Music", kura tolaik pilnībā piederēja vienai no ierakstu kompāniju lielā četrinieka "Sony BMG Music Entertainment". Grupas jaunais producents bija Vācijā pazīstamais Dāvids Brandess. Sākumā Dāvids nevēlējās uzņemt saistības ar šo grupu, taču vēlāk piekrita šādam piedāvājumam. Līdz ar to sākās darbs pie grupas jaunā albuma. Viņas neizdeva savu debijas albumu vai arī singlu "Club Kung Fu", bet izdeva jaunu singlu "Tough Enough". Singla izdošana kļuva par grupas panākumu sākumu Vācijā. Vācijā singls tika izdots 2003. gada 8. decembrī, 2004. gada sākumā arī abās pārējās vāciski runājošās valstīs: 4. janvārī Austrijā un 8. februārī Šveicē. Šis ir viens no grupas veiksmīgākajiem singliem, dziesmas video iekļuva mūzikas kanāla VIVA aktīvajā rotācijā un kļuva par Top 20 hitu gan Austrijā, gan Vācijā. Dziesma tika iekļauta arī dažādās datorspēlēs, piemēram, Dance Dance Revolution ULTRAMIX 2 un In The Groove.
Pēc panākumiem, kas bija ar dziesmu "Tough Enough", grupa izdeva debijas singlu "Club Kung Fu" Vācijā, pēc tam grupa izdeva savu trešo singlu "Don't Go Too Fast", kas Vācijā un Austrijā tika izdots aprīļa sākumā: 4. aprīlī un 5. aprīlī (un Šveicē martā, lai gan tas pameta topu simtnieku). Kad singls vairs neiekļuva topu pirmajās vietās, grupa izdeva savu otro studijas albumu Traces of Sadness 2004. gada 7. jūnijā. Albumā tika iekļauti tādi hiti kā "Tough Enough", "Don't Go Too Fast", "When the Indians Cry" un "Liar". Albums tika izdots ne tikai Igaunijā un Centrāleiropā, bet arī Japānā.
Mēs izvēlējāmies Vanilla Ninja, jo... meitenēm ir labas balsis, viņas labi izskatās un spēj pievilināt daudzus jaunus cilvēkus. — Tonijs Vačers, TV seja 
Mēs cenšamies atpūsties un gatavojamies parādīt labāko sniegumu. — Katrina Siska
Lai arī Šveicē nebija tik labi panākumi kā Vācijā un Austrijā, meitenes Šveicē sāka iegūt lielu popularitāti. Vieta topos to arī apliecināja, albums Traces Of Sadness bija 14.vietā, taču neviens negaidīja, ka grupa būs Šveices pārstāve 2005. gada Eirovīzijā. Šveices pārstāvji iepriekšējos gados startēja neveiksmīgi, un vissliktākais rezultāts bija 2004. gadā, kad Piero and the Musicstars nesaņēma nevienu punktu pusfinālā, tāpēc šveicieši vēlējas izmantot to, ka grupa ir populāra gan Šveicē, gan citās Eiropas valstīs. Šī izvēle saniknoja daudzus, īpaši igauņus, kuri domāja, ka grupa pārstāvēs savu dzimteni nevis valsti, ar kuru ir maza saistība. Arī Šveicē daudzi bija neapmierināti ar izvēli, jo neviena no grupas dalībniecēm nebija šveiciete. Eirovīzijas finālistu atlases komisija uzsvēra, ka Vanilla Ninja izpildīto dziesmu tik un tā ir sarakstījis šveicietis Dāvids Brandess. Liktenīgā kārtā, kaut arī Dāvids ir dzimis Šveicē un gājis Šveices skolā, viņš būtībā ir vācietis.
Krietni lielākas problēmas sākās brīdī, kad grupas dalībniece Mārja palika stāvoklī un kolektīvu pameta. Par Mārjas aiziešanas iemesliem tika daudz diskutēts, izskatot arī tādu variantu, ka Mārja drīz atgriezīsies. Taču laika gaitā tika noskaidrots patiesais aiziešanas iemesls - Mārja iemīlējās grupas menedžerī Renē Meristā. Vēlāk viņa apprecējās un dzemdēja bērnu, kuru nosauca par Doru-Lizu. Mārju aizvietoja Trīnu Kivilāna, kura tajā laikā bija 15 gadus veca. Grupas piedalīšanās bija apdraudēta, jo Eirovīzijas noteikumi paredz to, ka konkursā var piedalīties tikai tie, kuri ir sasnieguši 16 gadu vecumu. Šāds noteikums tika ieviests pēc tam, kad 1986. gada Eirovīzijas dziesmu konkursā uzvarēja 13 gadus vecā Sandra Kima. Trīnu uzstāja, ka viņa ir 17 gadus veca, taču Šveices atlases organizatori nepiekrita tam, un galu galā viņi uzzināja Trīnu patieso dzimšanas dienu: 1987. gada 4. augustu.
Sāka izskatīties, ka grupa nepārstāvēs Šveici Eirovīzijā, taču tomēr netika izlemts atkārtot atlasi, pamatojoties uz to, ka Trīnu būs sasniegusi 16 gadu vecumu pirms konkursa. No Eiropas Raidorganizāciju apvienības (EBU) nesekoja nekādas sankcijas, jo šie noteikumi nebija tik ļoti stingri.
Pēc Eirovīzijas atlases grupa turpināja darbu un izdeva jaunu singlu "Liar". Singls iekļuva Vācijas un Austrijas topu pirmajā divdesmitniekā, taču Šveicē, neskatoties uz to, ka grupa pārstāvēja Šveici Eirovīzijā, piedzīvoja neveiksmi (tikai 43. vieta). Šis singls, tāpat kā visi iepriekšējie, bija grupas tobrīd lielākais singls Vācijā.
"When the Indians Cry", grupas piektais Centrāleiropā izdotais singls, bija grupas pirmā lēnā, liriskā dziesma. Dziesmas videoklipā pirmo reizi parādījās Trīnu, jo iepriekšējos video piedalījās Mārja. Kivilāna ļoti labi iejutās grupā, izskatoties vecāka par saviem 15 gadiem, tā apklusinot kritiķus, kuri paredzēja ātru aiziešanu no grupas, kur visas trīs pārējās dalībnieces bija par trim gadiem vecākas. Viens no iemesliem, kāpēc tieši Trīnu bija Mārjas aizstājēja, bija līdzīgais izskats. Taču pati dziesma sasniedza 8. vietu Vācijā, 7. vietu Austrijā un 27. vietu Šveicē.
Grupa kļuva par vienu no populārākajām Vācijas grupām, to apliecināja grupas augstās vietas topos un liels ētera laiks VIVA mūzikas kanālā.
Pēc veiksmīga singla "Blue Tattoo" panākumiem topos 2004. gada novembrī un decembrī, grupa ieturēja pauzi, lai vairāk pievērstos koncertiem. Ļoti veiksmīga izrādījās Āzijas tūre, kur grupa ieguva jaunus fanus Japānā, Ķīnā, Malaizijā un Taizemē. Grupa spēlēja arī galveno lomu VIVA Ziemassvētku šovā "Your Stars For Christmas", izpildot dziesmas "When the Indians Cry" kaverversiju "The Light Of Hope".
2005. gada maijā grupas dziesmas atgriezās topos, šoreiz tā bija "I Know", šī bija kārtēja grupas veiksmīgā dziesma, kura sasniedza 13. vietu Vācijā un 17. vietu Austrijā. Divas nedēļas vēlāk grupa izdeva savu trešo albumu Blue Tattoo, tas tika izdots vairākās Eiropas valstīs, tas nozīmēja to, ka albums vēlāk būs viens no veiksmīgākajiem albumiem, kā tas arī notika. Albumā iezīmējas gotiskā roka pazīmes. Albums sasniedza 4. vietu Vācijā, un augstu vietu Šveicē, kas nebija liels pārsteigums, jo albumā ir iekļauta Eirovīzijas dziesma "Cool Vibes".
Tā kā Šveice 2004. gada konkursā palika pēdējā vietā, grupai vajadzēja startēt arī pusfinālā 19. maijā. Tikšana finālā bija apgrūtināta, jo konkurence bija ļoti spēcīga, taču grupa iekļuva to desmit skaitā, kuras nokļūst finālā. Grupas priekšnesums finālā 21. maijā tika daudz kritizēts, daži sacīja, ka tas nav grupas labākais sniegums.
Balsošanā grupai gāja diezgan labi. Lai arī viņas nepārstāvēja dzimto Igauniju, no Igaunijas meitenes saņēma maksimālos 12 punktus, arī no Latvijas Šveices pārstāves saņēma 12 punktus, taču Vācija iedeva tikai četrus. Balsotāji Austrijā bija vēl jo mazāk iedvesmoti balsot par grupu, un no Austrijas Šveice nedabūja nevienu punktu. 10 punktus grupa saņēma no Baltkrievijas un Somijas.
Lai arī grupa bija viena no līderēm balsojuma tabulā, Vanilla Ninja beigās noslīdēja nedaudz zemāk un, konkursam noslēdzoties, palika 8. vietā. Šī bija pati veiksmīgākā Šveices vieta Eirovīzijā pēdējo 10 gadu laikā, un 8. vieta ļāva kvalificēties 2006. gada Eirovīzijas finālam. Taču pašai grupai panākumi Eirovīzijā nozīmēja lielāku popularitāti visā Eiropā.
2005. gada 12. jūnijā grupa izdeva singlu "Cool Vibes" Šveicē, kur tas nokļuva 17. vietā topos. Pateicoties tam, ka šī dziesma bija Šveices pārstāve Eirovīzijā, singls sasniedza savu labāko vietu Šveices topos. Pēc kāda laika singls tika izdots arī Vācijā un Austrijā, taču nesasniedza tik labus panākumus kā iepriekšējie singli — 42. vieta Vācijā un 70. vieta Austrijā. Taču Vācijā dziesma tika diskvalificēta no visām Vācijas topu tabulām pēc tam, kad atklājās, ka grupas producents Dāvids Brandess personīgi ir sapircies tūkstošiem singla kopiju, lai grupa ierindotos pēc iespējas augstākā vietā.
2005. gadā meitenes sniedza interviju "The Baltic Times", kurā atzina, ka dzied poproku. Taču Pireta tomēr piebilda, ka, mūzika, ko viņas dzied, ir vairāk tendēta uz roku.Pēc neveiksmīgā singla "Cool Vibes", meitenes vairāk neizdeva singlus no albuma Blue Tattoo un pievērsās koncertēšanai. Gada otrajā pusē grupas meitenēm radās pirmās nesaskaņas ar ierakstu kompāniju "Bros Music" un viņu producentu Dāvidu Brandesu. Pēc pāriešanas no "TopTen" meitenes pacieta daudz ko no Brandesa puses, arī Dāvida skandālu par grupas singlu pirkšanu, lai uzlabotu pozīciju topos, un daudz ko arī no ierakstu kompānijas puses, piemēram, to, ka "Bros Music" vairs nebija Sony BMG Music Entertainment grupas filiāle. Problēmu atrisināja 2005. gada septembrī, pārejot uz "EMI" piederošo "Capitol Records" ierakstu kompāniju. Vecais producents apgalvoja, ka grupas karjera ir beigusies un teica, ka jaunā ierakstu kompānija ir amatieri.
Pēc Bros Music pamešanas meitenes sāka darbu pie ceturtā albuma. Taču Bros Music 2005. gada nogalē izdeva singlu "Megamix" un labāko dziesmu izlasi Best Of. Kā stāstīja pašas meitenes, neviens ar viņām nebija konsultējies par singla vai albuma izdošanu, tāpēc Pireta lūdza fanus tos nepirkt, jo šādi tiek atbalstīti "Bros Music". Tomēr gan albums, gan singls iekļuva topu simtniekā.
Pēc šī starpgadījuma ar albumu un singlu, grupa paziņoja, ka to pamet grupas dalībniece Trīnu Kivilāna. Visas trīs palikušās meitenes izlēma turpināt grupas darbību trijatā. Par lēmumu aiziet no grupas netika īpaši diskutēts, vienīgi grupas dalībnieces minēja, ka Trīnu pamet grupu, jo vēlējās pabeigt studijas. Pēc šī notikuma sāka klīst runas, ka Mārja varētu atgriezties grupā, bet viņa šim lēmumam nepiekrita.
2005. gada 10. decembrī, Katrinas Siskas dzimšanas dienā, grupa sniedza koncertu Tallinā, kuru apmeklēja ~10 000 cilvēku un pārraidīja TV3 Eesti. Koncertā tika izpildītas arī vairākas dziesmas no toreiz vēl gaidāmā albuma Love Is War.
2006. gada aprīlī grupa izdeva savu pirmo oriģinālo singlu pēdējā gada laikā. Šis singls bija "Dangerzone", un tas iezīmēja atgriešanos pie poproka. Šveicē tas sasniedza 18. vietu, Vācijā tas sasniedza vienu pozīciju augstāk, taču Austrijā tika sasniegta tikai 23. vieta. Dziesmas "Rockstarz" videoklips bija pirmais Baltijas mākslinieku video, kas tika demonstrēts MTV Baltic TV kanālā. Grupa pretendēja uz pirmo MTV European Music Awards balvu Labākais izpildītājs no Baltijas (angļu: Best Baltic Act) 2006. gadā, taču to saņēma Latvijas grupa Prāta Vētra.2006. gada 19. maijā klajā nāca grupas pašreiz jaunākais albums Love Is War, kuru izdeva EMI Music. Albuma lielāko daļu ir sarakstījušas pašas meitenes, kas albumu padara meitenēm personālāku. Piemēram, dziesmā "Kingdom Burning Down" ir stāsts par to, kā risinājušās savstarpējās attiecības ar grupas bijušo producentu. Kā meitenes pašas saka: "katra dziesma ir veltīta kādam cilvēkam un tām ir īpaša nozīme mums" (angļu: every song is decidacted to someone and they have important meaning for us). Albums topos ieņēma 1. vietu Igaunijā, 14. - Šveicē, 16. - Vācijā. Citu valstu topos tas neiekļuva labāko divdesmitniekā. Albums Igaunijā tika sertificēts ar platīna disku.
Grupa ir slavena savā dzimtajā Igaunijā. Igaunijā grupas dalībnieces regulāri iekļūst skaistāko sieviešu topos. 2006. gadā igauņu žurnāls Kroonika veica aptauju, kurā Pireta Jervisa tika atzīta par visas valsts pievilcīgāko sievieti. Topa pirmajā pieciniekā iekļuva arī abas pārējās grupas dalībnieces - Katrina 2. vietā un Lenna 4. vietā. 2007. gadā šo titulu ieguva Lenna.
2006. gada beigās grupa kā iesildītājmākslinieces uzstājās Pink koncertos Rīgā (2. novembrī) un Tallinā (10. decembrī).2006. gada 13. novembrī grupa paziņoja, ka meklē jaunu producentu un ierakstu kompāniju.
2006. gada beigās R2 gada hits 2006 (igauņu: R2 Aastahitt 2006) ietvaros grupas dalībniece Lenna Kūrmā bija Sapņu grupas (igauņu: Unistuste Bänd) sastāvā, kurā piedalījās Elmars Lītmā, Kallervo Karu, Rauls Vaigls un DJ Critical. Visi šie Igaunijā pazīstamie mūziķi izpildīja Džastina Timberleika dziesmas "Sexyback" kaverversiju.
2007. gadā grupa neizdeva jaunu albumu, taču turpināja popularizēt albumu Love Is War, izdodot to Brazīlijā.
2007. gada 3. februārī Vanilla Ninja startēja Eurolaul 2007 ar dziesmu "Birds of Peace", taču ierindojās tikai 4. vietā. Dziesmu sakomponēja Elmars Lītmā un tekstu sarakstīja Lenna un Pireta. Konkursā uzvarēja un Igauniju Eirovīzijā pārstāvēja Gerlija Padara, 2001. gada Eirovīzijas uzvarētāja Tanela Padara māsa.
Pārējais gads kļuva par grupas dalībnieču atpūtu no kopējās darbības, lai pievērstos personīgajiem plāniem.
Lenna pievērsās aktiermākslai. Viņa piedalījās filmas "Kurp dvēseles iet" filmēšanā, piedalījās igauņu seriālā "Māja pilsētas vidū", vēl spēlēja teātrī "Perikles". Lenna strādā populārā igauņu radiostacijā "Sky Plus" kā radio DJ.
Katrina pievērsās mācībām un TV šovu vadīšanai. Katrina turpināja mācības Audentes Universitātē, kopš 2008. gada maija vada TV šovu "Navigare".
Pireta sāka strādāt MTV Baltic kā video DJ. Pireta ir arī Igaunijas žurnāla "Naised" muzikālā redaktore.
Kaut arī 2007. gads bija grupai atpūtas brīdis, novembrī meitenes sniedza 2 koncertus karavīriem Irākā un Kuveitā.
Hektors Fauns, Broken Records International dibinātājs, centās iegūt sakarus ar grupu, taču nesekmīgi, līdz 2 poļu fani (Tomeks un Jo-Tomeks) internetā iedeva Hektoram Lennas kontakttālruni, un šādi grupa tika uzaicināta piedalīties Viña del Mar Festival 2008, pārstāvot dzimto Igauniju.
Šis ir nozīmīgākais Latīņamerikas festivāls. Šeit meitenes izpildīja savu balādi "Birds of Peace", kura arī konkursa noslēguma ieguva sudraba kaiju, kas ir festivāla galvenā balva un 10 000 dolārus kā labākie mākslinieki.Ceļojums uz Čīli bija panākumiem bagāts. Taču 2009. gada vasarā grupa devās uz Latīņameriku grupas koncerttūres "Rock Diva" ietvaros. Grupa viesojās Meksikas galvaspilsētā Mehiko, Brazīlijas vienā no slavenākajām pilsētām Sanpaulu, Peru galvaspilsētā Limā un Čīles pilsētā Santjago.
2008. gada jūnijā grupa aizvadīja koncertūri "Restart Tour", kura noritēja dažādās Igaunijas pilsētās.2008. gada novembrī grupa iekļuva mūzikas kanāla VIVA topa "TOP 100 visskaistākās zvaigznes" (igauņu: TOP 100 kõige kaunimat staari läbi aegade) 12. vietā.
2008. gada 9. decembrī grupa bija paredzējusi piedalīties pasākumā Maskavā "Tallinas dienas". Taču sakarā ar Krievijas pareizticīgo baznīcas patriarha Alekseja II nāvi piedalīšanās pasākumā tika atcelta.
Vanilla Ninja jaunākā singla "Crashing Through The Doors" melodiju sarakstīja zviedru dueta "Roxette" dalībnieks Pērs Gesle, un tekstu sarakstīja Lenna un Pireta. Dziesmas oriģinālversija ir Pēra Gesles dziesma "Spegelboll" no viņa 2003. gada albuma Mazarin.2009. gada 29. maijā grupa ierakstīja dziesmu ar vienu no Igaunijas slavenākajām smagā metāla grupām BDÖ. Grupa BDÖ jau vairāk nekā 15 gadus nebija izdevusi kādu dziesmu vai albumu, taču 2009. gada pavasarī grupa izlēma atgriezties un turpināt muzicēt. Vanilla Ninja ierakstīja ar BDÖ viņu slavenāko dziesmu "Operation B".2009. gada vasaras beigās grupa jau otro reizi piedalījās Tele2 organizētajā pludmales pasākumā "Tele2 Baltic Beach Party".2009. gada vidū un 2010. gada sākumā divas grupas dalībnieces pievērsās politiskajai dzīvei. 2009. gada augustā Katrina Siska pievienojās Igaunijas Centra partijai. Taču Pireta Jervisa tika iecelta par Ekonomikas ministrijas ministra padomnieci sabiedrisko attiecību jautājumos.
Oficiāla fanu kluba izveide bija vairākkārt atlikta, tādēļ vācu, igauņu un poļu fani 2004. gada 16. septembrī izveidoja VL-LINN. Pašlaik tajā ir 300 locekļi no 43 valstīm.
Grupas apgērbu līnija "Vanilla Ninja" ir grupas dalībnieces Piretas Jervisas un grupas pirmā producenta Svena Lehmusa projekts, kas aizsākās 2002. gadā.
2007. gada septembrī tiesības izmantot logo tika pārdotas kompānijai "Oulson Outsourcing OU". Taču pēc mēneša novembrī interneta izsoles lapā eBay.com logo tika izsolīts par 44 500 dolāriem, taču bez panākumiem.
2008. gada 4. janvārī tas tika izlikts izsolē Igaunijā par daudz pieticīgāku summu: 3 000 EUR. Pēc 14 dienām summa pieauga līdz 4 400 EUR, kad to nopirka kāda anonīma fiziska persona.
Grupa ir filmējusi videoklipus visiem saviem singliem, izņemot jaunāko singlu "Crashing Through The Doors". Pirmais videoklips, kurā Trīnu parādījās Mārjas vietā, bija videoklips dziesmai "When the Indians Cry". Dziesmu "When the Indians Cry", "Tough Enough", "Blue Tattoo" videoklipi ir grupas veiksmīgākie, ko apliecina lielais raidlaiks VIVA mūzikas kanālā. Dziesmas "Cool Vibes" videoklips ir visvairāk pārraidītais no visiem grupas videoklipiem, kas arī nepārsteidz, jo ar šo dziesmu grupa startēja 2005. gada Eirovīzijā.
Visi grupas videoklipi ir bijuši ļoti populāri Vācijas video kanālos, it īpaši VIVA. Šis fakts ir ļoti nozīmīgs, jo, laikā kad grupa bija parakstījusi līgumu ar Bros Music, VIVA kanālā vairāk varēja vērot to mākslinieku video, kuri bija parakstījuši līgumu ar Universal.
Eurolaul 2002 (Igaunija) - Mārja Kivi piedalās ar dziesmu "A Dream" un iegūst 7. vietu.
Eurolaul 2003 (Igaunija) - Vanilla Ninja piedalās ar dziesmu "Club Kung Fu" un iegūst 9. vietu.
Concours Eurovision 2005 (Šveice) - Vanilla Ninja piedalās ar dziesmu "Cool Vibes" un iegūst 1. vietu.
Eurolaul 2007 (Igaunija) - Vanilla Ninja piedalās ar dziesmu "Birds of Peace" un iegūst 4. vietu.
2006. gads - Pretendē uz balvu "Best Baltic Act" (uzvar Latvijas grupa Prāta Vētra)
