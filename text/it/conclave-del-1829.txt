Il conclave del 1829 venne convocato il 24 febbraio 1829 a seguito della morte del papa Leone XII, avvenuta il 10 febbraio, e si concluse il 31 marzo con l'elezione del cardinale Francesco Saverio Castiglioni che, con il nome di Pio VIII, divenne il 253º papa della Chiesa cattolica.
Il cardinale Emmanuele De Gregorio venne proposto come candidato gradito ai francesi, mentre il cardinale Bartolomeo Pacca venne proposto dall'ala più moderata, ma contro di lui si abbatté il veto del re Carlo X di Francia.
Il conclave concentrò allora i voti su Francesco Saverio Castiglioni, cercando un candidato di compromesso. Castiglioni era stato vicino all'elezione nel conclave del 1823 come rappresentante dei moderati, ma venne messo da parte a causa delle sue cattive condizioni di salute.
Alla morte di Leone XII i cardinali erano 59, ma il cardinale Giovanni Francesco Marazzani Visconti morì nel periodo di interregno. In conclave entrarono 50 cardinali; gli altri 8 non parteciparono per motivi di distanza o di salute.
