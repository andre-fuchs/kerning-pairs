L'Organo Tecnico Sezionale (OTS) o fino alla stagione 2010/2011 noto come Organo Tecnico Provinciale O.T.P., è una funzione tecnica dell'Associazione Italiana Arbitri (AIA).
La funzione è svolta a livello sezionale dal Presidente di Sezione che ha facoltà, prevista dal Regolamento dell'AIA, di delegare tale mandato per ogni stagione sportiva ad un associato sezionale. Le Categorie gestite dall'OTS sono Esordienti (in quelle delegazioni provinciali dove esso è previsto), Giovanissimi, Allievi, Juniores e Terza categoria. L'OTS è detto designatore: tale ruolo viene ricoperto generalmente dal Presidente di Sezione in carica o da un arbitro Fuori Quadro (AFQ in gergo arbitrale, un arbitro che non svolge più attività come direttore di gara ma solo come Osservatore arbitrale) oppure Arbitri Benemeriti (AB in gergo arbitrale, Arbitri fuori quadro che hanno almeno 50 anni di tessera oppure sia stato arbitro o assistente internazionale). 
L'OTS, inoltre, designa i cosiddetti Tutor (che aiutano l'arbitro in almeno le prime tre gare della carriera) e Osservatori (Arbitri fuori quadro e o benemeriti, i quali hanno il compito di osservare il collega durante l'incontro e a fine gara di sottolinearne gli errori, e di decidere una sua eventuale promozione). Il mandato dell'OTS svolto direttamente dal Presidente di Sezione dura 4 anni (nel quadriennio olimpico), per l'intero mandato presidenziale, oppure se svolto da altro associato nominato direttamente dal Presidente di Sezione dura una stagione sportiva.
La designazione consiste nella comunicazione all'associato della gara da svolgere nel week-end successivo. Essa riguarda arbitri, assistenti, tutor e osservatori. I designatori solitamente utilizzano un software, chiamato Sinfonia4You, che ha al suo interno le schede di ogni singolo associato in forza nel suo organico, in questo caso provinciale, e tramite questo programma viene comunicata all'associato la partita, dove vengono indicati: data, luogo, ora, categoria e squadre, ed il rimborso che riceverà l'associato.
