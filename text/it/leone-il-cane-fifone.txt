Leone il cane fifone (Courage the Cowardly Dog) è un cartone animato statunitense creato e diretto da John R. Dilworth, prodotto da Stretch Films e Cartoon Network e trasmesso sulla stessa rete. La serie è stata trasmessa in prima visione dal 12 novembre 1999 al 22 novembre 2002. Sono stati realizzati in totale 102 episodi, della durata di 22 minuti; inoltre sono stati realizzati due episodi musicali mai trasmessi in Italia. In origine questa serie è basata su un corto intitolato The Chicken from Outer Space, che è stato nominato al premio Oscar. Nel 2013 è stato prodotto anche un corto in CGI dedicato alla serie ed intitolato in originale "The Fog of Courage", andato in onda nel 2014. 
La serie è diventata molto popolare in Italia, ed è andata in onda in prima visione sul territorio italiano su Cartoon Network e TMC a partire dal 2000, e dal 24 giugno 2001 su LA7 che la trasmise durante i week-end in contemporanea sempre con Cartoon Network che ne ha favorito invece la prima visione assoluta di tutte le stagioni. In seguito, la serie animata cominciò a essere trasmessa in replica per intero, da Boing a partire dal novembre 2004, periodo, tra l'altro in cui l'emittente aveva appena iniziato le proprie trasmissioni; inoltre dal 29 febbraio 2016 anche l'emittente televisiva Boomerang ha iniziato a riproporre la serie animata in replica.
L'episodio pilota è andato in onda nel 1996 all’interno di What a Cartoon!.Nell'ottobre 2018, John R. Dilworth ha annunciato un prequel della serie, intitolato Before Courage.
La serie narra le peripezie di Leone, un cagnetto rosa timido e coraggioso rimasto orfano e adottato dalla gentile Marilù e dal burbero Giustino, una coppia di anziani agricoltori che vivono in una fattoria isolata, nelle vicinanze della pericolosa e fittizia città di Altrove (the city of Nowhere nella versione originale, letteralmente «la città di nessun luogo/nessuna parte»), in Kansas.
Nella misteriosa cittadina, Marilù, Giustino e il povero Leone sono frequentemente vittima di avvenimenti ai limiti del paranormale, in cui hanno a che fare con creature folli e crudeli, come mostri, alieni, demoni, zombie e scienziati pazzi; tali esseri mettono quasi sempre in pericolo la vità di Marilù, per via del suo candore e della sua bontà d'animo. Le dinamiche in cui Leone riesce in ciascun episodio nell'impresa di salvare la sua famiglia dalle oscure presenze, tuttavia, hanno come conseguenza la distruzione parziale di gran parte dell'abitazione, come quadri, pareti, lampade, tavoli, sedie ecc., ragion per cui Giustino, ignaro di ciò che accade in casa, addossa sempre la colpa a Leone, attraverso la ricorrente battuta «Stupido cane!».
Leone: (Courage nella versione originale) È un cagnetto viola chiaro molto buono e premuroso. Venne separato dai suoi genitori quando era ancora un cucciolo, a causa di un veterinario (in realtà uno scienziato pazzo), che li spedì su un altro pianeta con un razzo. È timoroso, ma sa dimostrarsi incredibilmente coraggioso quando la sua padrona Marilù finisce puntualmente in grossi guai. Si spaventa facilmente con reazioni fisiche spettacolari tipiche dei cartoni animati, portate al parossismo, e vede giustamente molti pericoli in anticipo, appena si presentano. È anche molto abile e creativo nel mimare il pericolo imminente con trasformazioni incredibili che riproducono fedelmente quello che vorrebbe far capire (abilità simile a quella di Scooby-Doo), ma nonostante ciò raramente viene compreso. Ha anche incredibili risorse che tira fuori da tasche che non dovrebbe avere ma che lo rendono simile a Eta Beta, come attrezzi, esplosivi, fiamma ossidrica (usate per esempio per liberarsi dal guinzaglio, senza peraltro riuscirci) e altro, compresa persino una carta di credito. A volte, in caso non sappia come affrontare il mostro di turno, Leone si rivolge al proprio Computer per chiedere spiegazioni e scoprire come allontanare l'essere. Nonostante il Computer spesso lo prenda in giro arrivando in qualche rara occasione a criticarlo anche per la sua cattiva grammatica o per la sua fifa, dà sempre a Leone ciò che cerca aiutandolo a risolvere la situazione.Doppiato da Oreste Baldini nel doppiaggio italiano.
Marilù: (Muriel nella versione originale) È un'anziana signora di origine scozzese dall'animo ingenuo e gentile, vuole molto bene a Leone. È un'ottima cuoca, il suo ingrediente preferito è l'aceto (lo usa, come lei stessa afferma più volte, in ogni sua pietanza) e ama suonare il sitar. Marilù è estremamente dolce e per questo commette l'errore di vedere, anche nel più orrido individuo, qualcosa di buono. Ha per Leone un affetto materno e quando Giustino cerca di spaventarlo con maschere e altri trucchetti, lei puntualmente lo punisce colpendolo in testa con un matterello. Ha una notevole predisposizione nell'attirare l'attenzione di tutte le creature pericolose di Altrove e dintorni a causa della sua ingenuità. In una puntata si scopre che Marilù ha una zia deceduta di nome Geltrude e ha una sorella di nome Dorothy. Il suo gruppo sanguigno è ABXYZ.Doppiata da Paila Pavese nel doppiaggio italiano.
Giustino: (Eustace nella versione originale) È il contadino marito di Marilù; è estremamente brontolone, sgarbato, egoista, possessivo, testardo, venale, geloso e insensibile. Ripete spesso la frase "Stupido cane!" (o nella sigla "Stupido cane mi fai sembrare un mostro!!" ) riferendosi a Leone, a volte anche senza motivo, e si diverte a spaventarlo utilizzando una maschera verde grottesca o più raramente degli occhialini con occhi che escono fuori dalle orbite, accompagnando la scena col verso "Bula bula bula!". Nonostante i modi scortesi, Leone si presta ad aiutarlo quando è in difficoltà, anche se ovviamente non con la stessa abnegazione riservata alla sua cara padrona. Giustino manca totalmente di pollice verde, è mediocre nell'aggiustare qualsiasi cosa e tratta Marilù più come una serva che come una moglie, oltre ad avere una madre piuttosto cinica e affarista che si vede in alcune puntate. Giustino non dimostrerà mai a Leone un pizzico di gratitudine e non riuscirà mai a trattarlo bene, infatti nell'undicesimo episodio della quarta (ed ultima) stagione, intitolato "La palla della vendetta", arriva addirittura sul punto di radunare i peggiori nemici di Leone per liberarsene, nonostante proprio da alcuni di essi sia stato in passato tratto in salvo. Giustino pensa spesso e volentieri ai soldi e fa di tutto per guadagnarli. Odia il fratello per il fatto che è diventato famoso e lui no, suo padre si chiamava Ickett ed era praticamente uguale a lui, tranne per la barba bianca.Doppiato da Mino Caprio nelle prime tre stagioni e da Luigi Ferraro nell'ultima, nel doppiaggio italiano.
Quasi tutti gli episodi iniziano e si svolgono nella casa di Leone, Giustino e Marilù, anche se alcuni episodi sono ambientati in luoghi differenti, come Parigi, il Polo Nord, la giungla e perfino altri pianeti del sistema solare.
Nel 2013 è stato sviluppato, in CGI, uno speciale televisivo della serie, dalla durata di 7 minuti, intitolato The Fog of Courage (traducibile in italiano come "La Nebbia di Leone"). Negli Stati Uniti è stato presentato esclusivamente in convention private, per poi essere trasmesso pubblicamente su Cartoon Network il 31 ottobre 2014 in occasione della festa di Halloween.
Leone sta scavando davanti alla sua casa, in cerca di un attrezzo in grado di aiutare Marilù (che sta cercando di recuperare una fotografia di lei e Leone, riposta però in una mensola troppo alta). Quando Leone termina la ricerca, trova un medaglione d'oro, e decide di portarlo a casa. Quando lo mostra a Giustino, quest'ultimo se ne impadronisce, intento a venderlo in città. Giustino quindi sale in auto, ma non si accorge che della folta nebbia fantasma si sta imbattendo contro alla fattoria. Leone riesce a salvarlo in tempo, e lo riporta in casa. Intanto scopre, tramite una ricerca al computer, che il medaglione apparteneva ad una donna che, dopo la morte fu separata dal marito che, per sentirla ancora accanto a sé, custodì il medaglione. Leone capisce quindi che deve restituire l'oggetto alla nebbia fantasma, ma Giustino non ne vuole sapere. Quando la nebbia è ormai riuscita a entrare in ogni stanza della casa, Leone, Marilù e Giustino sono costretti a salire sul tetto e, quando stanno per essere assaliti dalla nebbia, Leone riesce a rubare il medaglione a Giustino, restituendolo al fantasma, che se ne va. L'episodio termina con Leone e Marilù, tranquillamente seduti nel portico della casa, intenti a fissare Giustino, che scavando, trova di nuovo il medaglione (ciò comporta infatti il ritorno del fantasma).
Nel 2013 VideoDelta Srl acquisisce i diritti per la distribuzione in esclusiva sul territorio italiano. Nel mese di giugno 2013 vengono pubblicati tre DVD con i primi episodi della prima stagione.
