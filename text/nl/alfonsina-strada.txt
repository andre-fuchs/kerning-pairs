Alfonsina Strada (geboren als Alfonsina Morini) (Castelfranco Emilia, 16 maart 1891 - Milaan, 13 september 1959) is de enige vrouwelijk wielrenner die ooit de Ronde van Italië (1924) reed. Ze was gehuwd met de wielrenner Luigi Strada.
Vooraleer Alfonsina de start nam in de Giro, had ze reeds 36 wedstrijden gewonnen. Dit was de organisator Emilio Colombo - directeur van de krant La Gazzetta dello Sport - niet ontgaan, waarbij hij haar inviteerde de Giro van 1924 te rijden. De grote ploegen kwamen er niet aan de start, maar een vrouwelijke deelnemer zou terug genoeg aandacht geven aan het grootste wielerevenement in Italië.
De Giro werd gereden over 12 ritten en een afstand van 3.613 km. Uiteindelijk eindigde ze op 20 uur van winnaar Giuseppe Enrici. De laatste ritten reed ze echter buiten competitie, omdat ze in een rit te laat aankwam. De organisator dacht aan zijn krant en op zijn kosten reeds ze alleen verder. Ze was zo populair dat ze meer geld verdiende dan de eindwinnaar.
In 1925 wilde ze opnieuw starten maar ze kreeg te veel tegenstand van haar mannelijke collega's. Die vonden dat ze te veel aandacht kreeg. Ze ging haar wielerkunst dan maar ontwikkelen als variété-act in Parijs, waar ze naam maakte als "kangeroevrouw". Ze reed langs een steile wand, ging over de kop als in een achtbaan, en maakte een reuzensprong van vijftien meter door de lucht.
Na de dood (1946) van Luigi Strada hertrouwde ze met de mecanicien en wielermasseur Carlo Messori, met wie ze een racefietsenwinkel begon op de Via Varesina in Milaan. In 1959 is ze plots overleden.
Paolo Facchinetti, Gli anni ruggenti di Alfonsina Strada, 2004. In 2010 verscheen de Nederlandse vertaling, Het roerige leven van Alfonsina Strada, ISBN 978-90-9025275-9
