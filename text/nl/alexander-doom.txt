Alexander Doom (25 april 1997) is een Belgische atleet, die gespecialiseerd is in de sprint. Hij werd eenmaal Belgisch kampioen.
Doom nam in 2013 deel aan het Europees Jeugd Olympisch Festival in Utrecht. Hij behaalde goud op de 400 m. In 2015 werd hij met de Belgische ploeg vijfde op de 4 x 400 m op de Europese kampioenschappen U20 in Eskilstuna. Het jaar nadien werd hij op hetzelfde nummer uitgeschakeld in de series van de wereldkampioenschappen U20 in Bydgoszcz.
Begin 2017 werd Doom Belgisch indoorkampioen op de 400 m. Hij nam dat jaar ook deel aan de Europese kampioenschappen U23. Op de 400 m werd hij uitgeschakeld in de series en op de 4 x 400 m werd hij vijfde.
