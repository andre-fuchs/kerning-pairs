Zululand (nebo také království Zulu či říše Zulu) bylo království v jižní Africe, které vyrostlo na břehu Indického oceánu mezi řekami Tugela a Pongola. Království ovládalo většinu území, které je dnes jihoafrickou provincií KwaZulu-Natal. V 70. letech 19. století na království začali útočit Britové, což v roce 1879 přerostlo v Britsko-zulskou válku. Ačkoliv Zulové nejdříve vyhrávali (Bitva u Isandlwany), nakonec válka dopadla jejich porážkou a roku 1887 se Zululand stal britským protektorátem. Roku 1897 byl včleněn do provincie Natal a stal se součástí Jihoafrické unie.
Na území domoviny Zulů uvnitř Jihoafrické unie existovalo jejich světem neuznávané království Kwa-Zulu, ze kterého Britové vytvořili v letech 1884 až 1887 protektorát nazvaný Zululand. O deset let později i ho začlenili do provincie Natal. Tehdy zde na rozloze 27 064 km² žilo 201 635 obyvatel. Dnes je součástí jedné ze sedmi provincií Jihoafrické republiky KwaZulu-Natal, která vznikla reorganizací státu v roce 1994.
Nutno předeslat, že mnohé údaje jsou nejisté, určitá období panovalo bezvládí, byli zde nasazeni britští regenti.
Shaka kaSenzangakhona (Čaka), nejmocnější král, vojevůdce, vládl v letech 1816 až 1828
Dingane kaSenzangakhona či Dingaan, bratrovrah předchůdce, zhruba v letech 1828 až 1840
Cetshwayo kaMpande či Ketčwajo, 1872 až 1879 a podruhé 1883 až 1884, mezitím 4 roky v exilu
1933 až 1944: spor o nástupnictví, Arthur Mshiyeni kaDinuzulu jako regent během sporů a potom za nedospělého Cypriana
Goodwill Zwelithini kaBhekuzulu, na trůně od roku 1968 (princ Israel Mcwayizeni kaSolomon coby regent v letech 1968 až 1971 za nedospělého Goodwilla)
Na sklonku 19. století, v době britského protektorátu, poštovní správa nechala vytisknout řadu poštovních známek s přetiskem Zululand. Napřed, roku 1888 byly použity známky Natalu a britské, opatřené přetiskem ZULULAND. Po nich byly dány do oběhu definitivní známky se stejným názvem, tedy bez přetisku. Celkem bylo v období let 1888 až 1891 platných v Zululandu 30 známek. Od roku 1898 na zdejším území platily známky Natalu.
Je zde řada přírodních reservací a také Shakaland, skanzen vytvořený pro potřeby filmařů, kde Zuluové předvádí turistům kmenový život v chýších, opět s tanci a nabídkou jejich stravy. Jsou to komerční, na pohled velice zajímavá představení.
