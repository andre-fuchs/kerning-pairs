Klabava (též Hrádek nad Klabavou nebo Hrádek u Ejpovic) je zřícenina hradu, který stával nad řekou Klabavou u Ejpovic v okrese Rokycany. Nachází se na pravé straně údolí řeky Klabavy v nadmořské výšce 360 metrů.
Hrad vznikl před rokem 1331, kdy jej koupil plzeňský měšťan Konrád z Dobřan. Po něm jsou až v roce 1375 zmiňováni ejpovičtí vladykové Štěpán a Zifrid. O čtyři roky později hrad vlastnil Ctibor ze Švamberka, po kterém ho zdědili jeho synové, z nichž poslední Jindřich na hradě sídlil ještě v roce 1414. V průběhu 15. století se na hradě střídali potomci Bozděcha ze Šťáhlav. V roce 1537 je místo hradu zmiňován jen dvůr a později v roce 1591 je hrad označován jako zpustlý zámeček.
Malý hrad stával na ostrohu nad řekou Klabavou. Jeho hlavní stavbou byla obytná věž (donjon), jejíž zdivo se částečně dochovalo. František Alexandr Heber na rytině z roku 1844 zachytil rozsáhlé zbytky zdiva s kapsami po trámech. Roku 1861 byla část hradiště zničena výstavbou železniční trati Praha–Plzeň. Svými rozměry a jednoduchostí se hrad blížil soudobým tvrzím.
