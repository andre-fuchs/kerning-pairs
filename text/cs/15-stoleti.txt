15. století je století 15. v pořadí od roku 1 podle křesťanského letopočtu. Začíná rokem 1401 a končí 1500.
Během 15. století se historie začíná měnit v důsledku toho, že se celé světadíly i civilizace přestávají vyvíjet odděleně.
Obchod mezi Afrikou, Asií a Evropou, výpravy čínských obchodníků za vzácnými surovinami přes Indický oceán, postupné odkrývání námořních cest do Indie, prováděné Portugalci a konečně Kolumbova výprava přes Atlantik na konci století. To vše vedlo ke stále častějším vzájemným kontaktům lidí z celého světa.
Na začátku 14. století dochází na jihu Evropy k renesanci umění a rozvoji věd, které se šíří po celém kontinentu. Napomáhá tomu vzrůstající bohatství a zavedení knihtisku, umožňující rychlejší šíření informací.
20 .července 1402 Osmanská říše byla poražena Tamerlánem v bitvě u Ankary, kde Timur Lenk zajal sultána Bayezida I.. Osmanská říše následně upadla do občanské války trvající až do roku 1413.
1402 Kastílie se za vlády Jindřicha III. zmocnila Kanárských ostrovů. To bývá považováno za počátek španělské koloniální říše.
1403 císař Jung-le se rozhodl přesunout hlavní město Číny z Nankingu do Pekingu.
15. července 1410 se Polsko-litevské unii podařilo rozhodujícím způsobem porazit Řád německých rytířů v v bitvě u Grunwaldu.
1. února 1411 byl podepsán První toruňský mír. Poražený Řád německých rytířů se na úkor Litevského velkoknížectví a Polského království vzdal Žmudi a Dobrzyňska.
1415 syn portugalského krále Jindřich Mořeplavec zorganizoval dobytí arabské Ceuty. To je považováno za počátek portugalské koloniální říše.
6. července 1415 byl v Kostnici upálen český kněz, myslitel a reformátor Jan Hus.
1417 Kostnickému koncilu se podařilo vyřešit papežské schizma. Novým papežem byl zvolen Martin V..
30. července 1419 v Praze proběhla první pražská defenestrace, stojící na počátku husitských válek.
21. května 1420 byla uzavřena smlouva z Troyes. Francouzská koruna byla po smrti Karla VI. přislíbena anglickému králi Jindřichu V.
1420 – 1434 proběhly v Čechách husitské války, které postupně zasáhly i vedlejší země Koruny české a další sousední státy.
1421 v rámci tzv. Vídeňské gezery byly v Rakouském vévodství likvidovány židovské obce.
23. července 1422 Vladislav Jagellonský udělil polské šlechtě Červiňské privilegium.
30. května 1434 umírněná husitská šlechta spojená s domácími katolíky v bitvě u Lipan rozhodujícím způsobem porazila radikální husitské svazy sirotků a táboritů.
1436 Basilejská kompaktáta stvrdila dohodu mezi basilejským koncilem a zástupci husitů z českých zemí.
1438 v Incké říši nastoupil na trůn první historicky doložený vládce Pachacútec Yupanqui.
1440 – 1469 Pod vládou Montezumy I. se Aztékové stávají dominantní mocí ve Střední Americe.
10. listopadu 1444 Osmané drtivě porazili koalici svých nepřátel v bitvě u Varny. V boji pravděpodobně padl i polský a uherský král Vladislav III. Varnenčik.
1446 korejský král Sedžong Veliký zveřejnil dokončení projektu korejské abecedy pro poddané (Hangul), která se dnes v obou Korejích používá jako úřední.
1453 Osmanskému sultánovi Mehmedovi II. se podařilo dobýt Konstantinopol. Pád města znamenal zánik Byzantské říše, což bývá některými historiky považováno za přelom mezi středověkem a raným novověkem.
17. července 1453 proběhlo poslední střetnutí stoleté války bitva u Castillonu. Francouzský král Karel VII. je konečným vítězem konfliktu.
1455 – 1485 proběhla občanská válka v Anglii známá jako válka růží. Utkaly se v ní rody Yorků a Lancasterů. V jejím důsledku nastoupili na anglický trůn Tudorovci.
19. října 1466 uzavřen Druhý toruňský mír ukončující třináctiletou válku. Polsko anektovalo území Královských Prus a východního Pomoří.
1467 - 1477 v Japonsku proběhla válka Ónin. Konflikt předznamenal období Sengoku charakteristické občanskou válkou a politickými převraty, trvající až do počátku 17. století.
1469 bylo uzavřeno manželství mezi Ferdinandem II. Aragonským a Isabelou Kastilskou vedoucí ke sjednocení Španělska.
1474 – 1477 proběhly burgundské války, v nichž se o nadvládu nad Burgundskem střetli Francie a Habsburkové.
1478 byla uzavřena Olomoucká smlouva mezi Vladislavem Jagellonským a Matyášem Korvínem soupeřícími o český trůn v česko-uherských válkách.
1480 po bitvě na řece Ugra se Moskva stala nezávislou na Velké hordě. Nadále však musela odvádět poplatky krymskému chanátu.
22. srpen 1485 byl anglický král Richard III. zabit v bitvě u Bosworthu. Dynastie Plantagentů byla vystřídána Tudorovci.
1485 se uherský, chorvatský a český král Matyáš Korvín dobyl na císaři Fridrichovi III. Vídeň
1488 portugalský mořeplavec Bartolomeu Dias jako první Evropan obeplul mys Dobré naděje.
1492 poslední vládce Granady Mohamed XII. kapitulouval před vojsky Katolických Veličenstev Ferdinanda Aragonského a Isabely Kastilské, čímž byla dokončena reconquista a definitivně zanikl zbytek arabské Andalusie.
12. října 1492 italský mořeplavec Kryštof Kolumbus se ve službách španělské koruny po přeplutí Atlantského oceánu vylodil na ostrově San Salvador v dnešních Bahamách. Jeho plavba odstartovala období evropské kolonizace amerického kontinentu.
7. června 1494 Španělsko a Portugalsko si smlouvou z Tordesillas vzájemně rozdělili sféry vlivu v mimoevropských územích.
1497 – 1499 portugalský mořeplavec Vasco da Gama se jako první Evropan okolo mysu Dobré naděje doplavil do Indie.
HAY, Denys. Evropa pozdního středověku 1300-1500. Praha: Vyšehrad, 2010. 412 s. ISBN 978-80-7021-986-7. (česky) 
HUIZINGA, Johan. Podzim středověku. Praha - Litomyšl: Paseka, 2010. 420 s. ISBN 978-80-7432-027-9. (česky) ,
