Nir Ecion (hebrejsky נִיר עֶצִיוֹן, doslova „Ecionova louka“, v oficiálním přepisu do angličtiny Nir Ezyon, přepisováno též Nir Etzion) je vesnice typu mošav v Izraeli, v Haifském distriktu, v Oblastní radě Chof ha-Karmel.
Leží v nadmořské výšce 182 metrů na zalesněných západních svazích pohoří Karmel, na hřbetu, který jižně od osady prudce spadá do údolí Nachal Hod a na severu do údolí Nachal Bustan (s přítokem Nachal Duchan).
Obec se nachází cca 5 kilometrů od břehů Středozemního moře, cca 72 kilometrů severoseverovýchodně od centra Tel Avivu a cca 12 kilometrů jižně od centra Haify. Nir Ecion obývají Židé, přičemž osídlení v tomto regionu je převážně židovské. Ovšem 5 kilometrů na východ od vesnice leží na hřbetu Karmelu skupina sídel obývaných arabsky mluvícími Drúzy a cca 1 kilometr jihovýchodně od mošavu stojí vesnice Ejn Chaud osídlená izraelskými Araby.
Nir Ecion je na dopravní síť napojen pomocí lokální silnice číslo 7111, která sem odbočuje z dálnice číslo 4 v pobřežní nížině.
Nir Ecion byl založen v roce 1950. Jeho zakladateli byla skupina židovských osadníků, kteří byli během války za nezávislost v roce 1948 vysídleni z bloku židovských vesnic Guš Ecion (zejména z vesnice Kfar Ecion) jihozápadně od Jeruzalému. Dále sem přišli Židé vysídlení během války z kibucu Be'erot Jicchak. Ty doplnili skupiny židovských imigrantů z Francie, kteří přežili holokaust, a Židé ze severní Afriky. Místo pro založení nové vesnice si vybrali podle podoby zdejších kopců s krajinou v původním Guš Ecion.Jméno osady navazuje na název zničené vesnice Kfar Ecion a dále je inspirováno biblickým citátem, Kniha Jeremjáš 4,3 - „Toto praví Hospodin mužům judským i jeruzalémským: „Zorejte si úhor, nesejte do trní“Původně šlo o kolektivně hospodařící kibuc, který se ale po třech letech transformoval na družstevní komunitu typu mošav šitufi. Katastrální území vesnice se rozkládá na ploše 3100 dunamů (3,1 kilometru čtverečního), z čehož část leží přímo na svazích Karmelu, část v pobřežní nížině. Ekonomika je založena na zemědělství, průmyslu a turistickém ruchu, kterému zde slouží velký hotel se 124 pokoji (postaven na přelomu 20. a 21. století na místě staršího ubytovacího komplexu poškozeného lesním požárem v říjnu 1998).
Podle údajů z roku 2014 tvořili naprostou většinu obyvatel v Nir Ecion Židé (včetně statistické kategorie "ostatní", která zahrnuje nearabské obyvatele židovského původu ale bez formální příslušnosti k židovskému náboženství).Jde o menší sídlo vesnického typu s dlouhodobě rostoucí populací. K 31. prosinci 2014 zde žilo 862 lidí. Během roku 2014 populace stoupla o 1,9 %.
