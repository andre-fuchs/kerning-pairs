Def Leppard je britská hardrocková skupina, která se zformovala v Sheffieldu v roce 1977, na vrcholu své popularity byla na přelomu 80. a 90. let 20. století.
První vystoupení kapely se konalo o Vánocích 1977 pro 6 přátel, kdy se hrálo 6 skladeb. V roce 1980 vychází debut On Through the Night, rok na to High 'n' Dry. Během let se Def Leppard dostávali výš a výš na žebříčku popularity, velkým skokem kupředu bylo album Pyromania (1983), prodalo se přes 7 milionů nosičů. Před nahráním tohoto alba došlo k personální změně. Kytarista Pete Willis byl pro své problémy s alkoholem nahrazen Philem Collenem.
Def Leppard byli několikrát stíháni nepřízní osudu. Poprvé v roce 1984, kdy bubeník Rick Allen ztratil při autohavárii levou paži. Avšak ani to nebylo překážkou pro další pokračování ve hře na bicí. Dle zpěváka Joe Elliotta se díky elektronickému systému stal Rick „lepším bubeníkem“, než byl kdy před tím. Rickova souprava byla kompletně elektronická od roku 1986 do roku 1995, poté se Rick pomalu vracel k akustickým bicím.
Prvním albem nahraným po Rickově nehodě je veleúspěšná Hysteria (1987) (prodej tohoto alba se vyšplhal na neuvěřitelných 17 milionů nosičů). Začíná obří světové turné, v Americe dokonce hrají „v kruhu“, tedy uprostřed haly s hledištěm kolem dokola.
V roce 1991 uštědřil osud kapele další, tentokráte nejtvrdší ránu. Po smrtelné kombinaci alkoholu a drog umírá dne 8. ledna ve svém londýnském bytě ve věku 30 let vynikající kytarista Steve Clark. Pro ostatní členy kapely je to obrovská ztráta, se kterou se jen těžce srovnávají. Další album Adrenalize (1992) je nahráváno pouze ve čtyřech, všechny kytarové party má na svých bedrech Phil Collen. Zhostil se jich však výborně. Na albu se nachází piseň White Lightning, věnovaná památce Steva Clarka. Při poctě Freddiemu Mercurymu na stadionu ve Wembley byl představen nový člen Def Leppard – Vivian Campbell (Dio, Whitesnake). Vivian do kapely perfektně zapadl. V Americe byla Adrenalize číslo jedna a zůstala tam dalších pět týdnů s prodejem šesti miliónů nosičů. V Japonsku, Mexiku a dalších zemích se stala nejprodávanějším albem Def Leppard v historii.
V roce 1993 je vydáno retrospektivní album Retro Active, obsahující starší dosud nevydané skladby, ve spoustě z nich hraje ještě Steve Clark.
Další album Vault (1995) přineslo výběr největších hitů kapely + jednu novou skladbu When Love & Hate Collide. Rok na to vychází Slang. Jedná se o netradiční dílo s nezvyklým soundem, spousta fanoušků byla touto změnou zaskočena. Rok 1999 přinesl album Euphoria, která byla kritiky oprávněně považována za návrat ke kořenům a ke klasické tvorbě Def Leppard. V roce 2002 vychází desáté album, pojmenované jednoduše X (prostě římských 10). Následně vychází další dvě výběrová alba, Best of' (2004) a Rock of Ages: The Definitive Collection (2005).
V roce 2006 pak vychází album Yeah!, což je sbírka coververzí z let sedmdesátých. Členové kapely tímto albem chtěli současné generaci připomenout éru glam rocku, ze které kapela vzešla.
