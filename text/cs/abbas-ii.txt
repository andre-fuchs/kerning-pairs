Zillulláh Abú-l-Muzaffar Sultán Abbás Šáh, zkráceně Abbás II. (persky  عباس دوم‎‎ ; 20. prosince 1633 – 25. září 1666 Chusravábád), byl perský šáh z dynastie Safíovců vládnoucí v letech 1642–1666. Byl druhým synem šáha Safího I. a jeho gruzínské manželky Anny Chanúm, jeho starší bratr Abbás Mírzá zemřel v dětském věku.
Abbás II., při nástupu na trůn ani ne devítiletý, po dosažení dospělosti často zanedbával své státnické povinnosti, přesto však patří jeho vláda k poměrně významným obdobím v historii Íránu, v neposlední řadě díky šáhově rozhodnosti. Ve vnitřní politice se podařilo posílit autoritu panovníka, jež za Safího I. poněkud upadla, a safíovská vojska navíc znovudobyla Kandahár, ztracený ve prospěch Velkých Mogulů z Indie. Také kontakty s Evropou se rozvíjely ve větší míře (Anglie, Nizozemí) a nově byly navázány i s carským Ruskem, jež za Alexeje Michajloviče krok za krokem expandovalo směrem ke Kaspickému moři. Celkově Abbásova vláda zajistila říši stabilitu uvnitř i navenek.
SAVORY, Roger. Iran under the Safavids. Cambridge: Cambridge University Press, 2007. 277 s. ISBN 9780521042512. (anglicky) 
