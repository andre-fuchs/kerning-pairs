Jedenácté století je podle Gregoriánského kalendáře období mezi 1. lednem 1001 a 31. prosincem 1100 našeho letopočtu. Jedná se o první století druhého tisíciletí.
V Evropě bývá jedenácté století považováno za počátek éry vrcholného středověku. Prudký pokles vlivu zaznamenala v této době Byzantská říše tísněná z východu expanzí seldžuckých Turků. Naopak vzrostla moc Normanů, účastnících se bojů s Araby a Turky, a papežů, kteří konfrontovali svůj mocenský vliv s římskými císaři během tzv. boje o investituru. Hospodářský i kulturní růst zažívala v tomto století severoitalská města. V architektuře i výtvarném umění nadále převládal románský sloh.
Čína pod dynastií Sung i arabský svět v této době prožívaly období hospodářského, kulturního a technologického rozvoje. V Americe dosáhla svého vrcholu říše Toltéků.
25. prosince 1000/1. ledna 1001 byl prvním uherským králem korunován Štěpán I..
1000 - 1014/1020 sepsala Murasaki Šikibu, dvorní dáma na japonského císařského dvora, své dílo Příběh prince Gendžiho.
1001 založil vikinský mořeplavec Leif Eriksson kolonii v severoamerické zemi Vinland.
6. října 1014 porazil byzantský císař Basileios II. bulharského cara Samuela I. v bitvě u Belasice. Císař po bitvě získal svou přezdívku Bulgaroktonos čili Bulharobijce.
1018 začlenil byzantský císař Basileios II. Bulgaroktonos poslední části bulharského státu do Byzantské říše. Za Basileiovy vlády se Byzanc stala prvořadou evropskou velmocí.
12. listopadu 1035 zemřel vikinský král Dánska, Anglie a Norska Knut Veliký. Po jeho smrti se jeho Severská říše rozpadla na Dánské, Anglické a Norské království.
1054 došlo k Velkému schismatu mezi západní katolickou a východní pravoslavnou církví.
14. října 1066 porazil Vilém I. Dobyvatel anglosaského krále Harolda v bitvě u Hastingsu, načež si podmanil do té doby rozdrobenou Anglii.
26. srpna 1071 porazili Seldžudští Turci byzantského císaře Romana IV. Diogena v bitvě u Mantzikertu. Expandující Seldžukové obsadili i Palestinu včetně Jeruzalém.
1075 vydal papež Řehoř VII. dokument Dictatus papae, čímž vyhrotil spor s římským císařem známý jako boj o investituru.
1094 dobylo křesťanské vojsko, jež vedl Rodrigo Díaz de Vívar známý jako Cid, Maury ovládanou Valencii.
1095 byla na koncilu v Clermontu papežem Urbanem II. vyhlášena první křížová výprava do Svaté země.
28. června 1098 dobyla vojska první kruciáty Antiochii. Město se stalo centrem Antiochijského knížectví.
15. července 1099 dobyla křižácká vojska Jeruzalém. Město se stalo centrem nově ustanoveného Jeruzalémského království.
BROOKE, Christopher. Evropa středověku v letech 962-1154. Praha: Vyšehrad, 2006. 480 s. ISBN 80-7021-831-2. 
 Raný středověk: 907-1154. Praha: Reader's Digest, 2009. ISBN 978-80-7406-078-6. S. 192. 
SOMMER, Petr; BRAVERMANOVÁ, Milena. České země v raném středověku. Praha: Nakladatelství Lidové noviny, 2006. ISBN 80-7106-855-1. S. 243. 
