17. století je podle Gregoriánského kalendáře perioda mezi 1. lednem 1601 a 31. prosincem 1700. Jedná se o sedmé století druhého tisíciletí.
Počítá se za součást raného novověku. V evropském prostoru je charakterizováno barokní kulturou, utvářením základů moderní filosofie a vědy a gradujícími střety politických a náboženských uskupení.
Po celé století trvaly války mezi evropskými křesťany (reprezentovanými zejména Habsburky a Benátkami) a Osmanskou říši, která v tomto období nejprve dosáhla svého největšího rozmachu, aby se v poslední čtvrtině století začala propadat do stagnace a její expanze v evropském prostoru byla zastavena.
Dalšími rozsáhlými válečnými konflikty byla střetnutí mezi velmocemi a náboženské války, obojí se navíc neoddělitelně prolínalo. Nejvýznamnějšími z těchto konfliktů byly třicetiletá válka (původně nábožensko-politický konflikt uvnitř Svaté říše římské a Habsburského impéria, který se rozrostl v celoevropskou válku velmocí), anglicko-holandské války (střet dvou námořních velmocí o jejich místo na slunci a pravidla námořního obchodu) a války Velké aliance (střet Francie usilující o vůdčí postavení v Evropě s konkurenčními velmocemi, zejména Habsburky a námořními velmocemi), značný význam měla mít v budoucnu Anglická občanská válka.
Evropské velmoci navzdory vyčerpávajícím konfliktům ve vlastním evropském prostoru nalezly dost sil pro rozsáhlou kolonizaci zejména amerického území. V rámci rozličných válek navíc docházelo k přerozdělování koloniálních území, obecně lze mluvit o vzestupu Holandska a Anglie na úkor zejména Španělska a Portugalska.
V jiných oblastech byl významný vzestup mogulské říše, nástup období Edo v Japonsku (1603) a invaze mandžuských vojsk do Číny, který vyústil v nahrazení v Číně do té doby vládnoucí dynastie Ming dynastií Čching.
1603 zemřela anglická královna Alžběta I.. Jejím nástupcem se stal Jakub I. Stuart
11. listopadu 1606 Žitvatorocký mír ukončil Dlouhou tureckou válku mezi Osmanskou říší a Habsburskou monarchií
24. března 1613 nastoupil na ruský trůn car Michail Fjodorovič, první panovník z dynastie Romanovců
22. května 1618 Pražská defenestrace zahájila České stavovské povstání. To přerostlo v celoevropský konflikt Třicetiletou válku 1618–1648
8. listopadu 1620 čeští stavové byli poraženi císařským vojskem v bitvě na Bílé hoře
16. listopadu 1632 císařské vojsko vedené Albrechtem z Valdštejna porazilo švédské a saské síly v bitvě u Lützenu. V boji padl švédský král Gustav II. Adolf
MUNCK, Thomas. Evropa sedmnáctého století 1598-1700. Praha: Vyšehrad, 2002. 468 s. ISBN 80-7021-508-9. (česky) 
