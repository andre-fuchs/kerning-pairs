Kinabalu (malajsky: Gunung Kinabalu, anglicky:Mount Kinabalu) je s 4095 m nejvyšší horou Malajsie a zároveň nejvyšší horou ostrova Borneo. Hora se nachází v severovýchodní části ostrova v malajsijském spolkovém státě Sabah na území národního parku Kinabalu. První zaznamenaný výstup na horu uskutečnil roku 1851 britský koloniální správce Hugh Low, po němž je pojmenován nejvyšší vrchol.
V současné době je výstup na Kinabalu možný jen po klasické výstupové cestě. Výstup je přísně regulován a není možný bez průvodce a bez zaplacení příslušných poplatků. Ty jsou vyšší pro cizince. Existuje možnost výstupu za nižší cenu pro občany Malajsie, pokud se dostavíte na recepci parku v deset hodin dopoledne a pokud je v ten den zrušená rezervace.
První den se stoupá od Timpohon Gate (1866 m) k horským chatám ve výšce kolem 3270 m, kde se nocuje. Druhý den se začíná kolem druhé hodiny po půlnoci, na vrcholu jsou turisté obvykle před východem slunce. Následuje sestup k chatám a dlouhý sestup do výchozího bodu. Stravování je obvykle zahrnuto v ceně a je nabízeno na největší chatě Laban Rata formou samooblužného bufetu (tzn. večeře a dvě snídaně).
Trasa vede po upraveném turistickém chodníku, na několika exponovanějších místech ve vyšších partiích jsou vybudovány dřevěné schody s lanovým zábradlím a cestou na vrcholové plató leží na skále, která může být mokrá či namrzlá, jistící lana. Je třeba se připravit na nízkou teplotu a možnost špatného počasí.
Túra je atraktivní díky bohatým přírodním podmínkám, a mnohým endemitům, kterými národní park Kinabalu oplývá. Při dobrém počasí se nabízí daleké rozhledy na celé severní Borneo. Zajímavostí je geomorfologie, způsobená dávnou ledovcovou činností a skalní sesuvy, způsobené zemětřesením roku 2015. To si bohužel vyžádalo 18 obětí a 11 zraněných z řad turistů a horských vůdců.
Hora je posvátná, podle místních v ní sídlí duchové předků. Místní se shodují v tom, že zemětřesení bylo způsobeno nevhodným chováním několika západních turistů šest dní před zemětřesením (focení nahých fotografií a močení). Podle domorodců může dokonce i malý kámen, sebraný jako suvenýr, přinést smůlu.
Zajištěná cesta Mountain Torq má dvě prvenství. Je první via ferratou v Asii a zřejmě i nejvyšší na světě (3776 m). Přístup na ní je možný jen v organizované skupině a s tím spojeným ubytováním na chatě Pendant Hut, která se nachází v blízkosti chaty Laban Rata.
