Karl von Giovanelli, plným jménem Karl von Giovanelli zu Gerstburg und Hörtenberg (28. října 1847 Brescia, dnes v Itálii – 6. června 1922 Kaltern an der Weinstraße), byl rakousko-uherský, respektive předlitavský soudce a politik, v letech 1900–1904 ministr zemědělství Předlitavska.
Jeho otcem byl rakouský (tyrolský) politik Ignaz von Giovanelli zu Gerstburg und Hörtenberg, bratr Gottfried von Giovanelli byl vysokým státním úředníkem. Karl von Giovanelli vystudoval práva a od roku 1869 působil v justici. Zpočátku jako auskultant, od roku 1874 coby soudní adjunkt. Roku 1880 se stal okresním soudcem v regionu Fassa v jižním Tyrolsku. Roku 1885 nastoupil na zemský soud do Bolzana, v roce 1892 na zemský soud v Innsbrucku.Vrchol jeho politické kariéry nastal na počátku 20. století, kdy se za vlády Ernesta von Koerbera stal ministrem zemědělství. Funkci zastával v období 19. ledna 1900 – 24. října 1904. Zabýval se změnami zemědělského práva a podporou zemědělských sdružení.
