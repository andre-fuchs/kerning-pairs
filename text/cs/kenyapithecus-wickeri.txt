Kenyapithecus wickeri je druh vyhynulého úzkonosého primáta, žijící ve středním miocénu (asi před 14 miliony let) na území dnešní Keni.
Jeho pozůstatky objevil v roce 1961 paleoantropolog Louis Leakey na nalezišti Fort Ternan u Viktoriina jezera. Druhové jméno odvodil od příjmení objevitele lokality, jímž byl místní farmář Fred Wicker. Ostatky druhu Kenyapithecus wickeri dosud nebyly nikde jinde objeveny.
Kenyapithecus byl středně velký primát, dosahující průměrné váhy kolem 30 kg. Jeho podoba je dosud velmi málo známá a o celkové stavbě těla nelze říci téměř nic. Doloženy jsou jen dva zlomky horní čelisti, tři fragmenty dolní čelisti a 10 izolovaných zubů. K tomuto celku pravděpodobně patří i distální část pažní kosti.Zachycené kosterní ostatky již nesou několik pokročilých znaků. Kenyapithecus měl oproti starším, časně miocénním primátům široké ploché stoličky se silnější sklovinou i robustnější spodní čelist, velké třenové zuby a horní řezáky. Tyto adaptace mu patrně umožnily pojídat tužší stravu - mimo měkkého ovoce také plody s tužší slupkou, semena, hlízy či oddenky.Většina odborníků předpokládá, že se stále jednalo o čtyřnohého stromového tvora, podobného časně miocénním Proconsulidům, který se ovšem podle morfologie pažní kosti mohl pohybovat nejen v korunách stromů, ale částečně také na zemi.Změny na chrupu i v lokomoci souvisí se změnami přírodních podmínek a s vysušováním klimatu během miocénu. Kenyapithecus již pravděpodobně nežil v hustém tropickém lese jako jeho předchůdci, ale v otevřenějších lesních porostech.
Fylogeneze a taxonomie celého rodu Kenyapithecus, včetně druhu Kenyapithecus wickeri je dosud extrémně nejasná i vzhledem k nedostatku fosilního materiálu. Rod Kenyapithecus byl od svého objevu vždy hojně diskutován a stále zůstává kontroverzním, obtížně zařaditelným taxonem. Spojován bývá s různými jinými rody miocénních hominoidů (Dryopithecus, Ramapithecus, Sivapithecus, Griphopithecus).
Podle původní Leakeyho teorie patřil Kenyapithecus již mezi hominidy a byl předkem všech velkých lidoopů, včetně orangutanů, goril, šimpanzů i člověka. Až v 90. letech 20. století se badatelé povětšinou přiklonili k primitivnějšímu původu tohoto rodu.Kenyapithecus tvoří společně s rody Afropithecus, Equatorius a Griphopithecus jakýsi přechod mezi časně miocénními zástupci čeledi Proconsulidae a velkými lidoopy mladšího miocénu (Dryopithecus, Sivapithecus, aj.). Přesné vztahy složité mozaiky je ovšem velmi nesnadné zachytit a ke konkrétnímu taxonomickému zařazení bude potřeba získat kvalitnější srovnávací materiál. V každém případě tito primáti ukazují na utváření modernější skupiny hominoidů na přelomu staršího a středního miocénu, adaptované na nové podmínky suššího podnebí. Kenyapithecus tudíž mohl být předkem čeledi Hominidae, ale mohl být také slepou vývojovou větví. Ze současného stavu poznání o tom zatím nelze rozhodnout.
