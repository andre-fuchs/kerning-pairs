1. ledna – Zpravodajský server Aviation Safety Network vydal zprávu podle níž byl rok 2017 nejbezpečnější v zaznamenaných dějinách komerčního letectví. Došlo pouze k deseti závažným nehodám dopravních letounů, při nichž ztratilo život jen 44 cestujících a 35 osob na zemi.
3. února – Během útoku na pozemní cíl v syrském guvernorátu Idlib byl sestřelen bitevní letoun Suchoj Su-25 Ruského letectva. Jeho pilot po katapultáži pokračoval v boji za pomoci pistole a poté co byl zraněn spáchal sebevraždu aby nepadl do rukou protivníka.
10. února – Izraelské vojenské letectvo v ranních hodinách sestřelilo íránské bezpilotní letadlo operující z území Sýrie, které narušilo vzdušný prostor Izraele, a jeho letouny následně provedly odvetný nálet na vojenská zařízení na syrském území, během něhož byl protileteckou raketou Syrské arabské protivzdušné obrany zasažen jeden stroj General Dynamics F-16 Fighting Falcon, který poté havaroval na severu Izraele. Oba členové osádky se katapultovali a byli převezeni do nemocnice, jeden z nich ve vážném stavu. Izrael pak přikročil k dalším náletům na syrská vojenská zařízení.
14. dubna – Letecké a námořní síly Spojených států amerických, Spojeného království a Francie provedly útoky na Damašek a Homs v odvetu za chemický útok v Dúmě provedený režimem syrského prezidenta Asada dne 7. dubna.
17. dubna – Royal Air Force reaktivovalo 617. peruť, jako první jednotku Britských ozbrojených sil vybavenou letouny F-35B Lightning II. Útvar v současné době dokončuje výcvik na základně Marine Corps Air Station Beaufort v Jižní Karolíně, a na svou novou mateřskou základnu RAF Marham v Norfolku se začne přesunovat začátkem léta.
10. května – Izraelské vojenské letectvo provedlo operaci Dům z karet, zaměřenou proti jednotkám a základnám vojenských sil Íránské islámské republiky nacházejících se na území Sýrie.
16. května – United States Marine Corps Aviation převzalo první Sikorsky CH-53K King Stallion. Dosažení počáteční operační způsobilosti typu je plánováno na rok 2019.
11. července – Slovenská vláda rozhodla o náhradě 12 zastaralých ruských stíhaček MiG-29 ve výzbroji Vzdušnýćh sil Slovenské republiky 14 kusy stroje General Dynamics F-16V Block 70/72.
14. března – Saab GlobalEye, švédský letoun AWACS založený na typu Bombardier Global 6000 s radarovým systémem Erieye.
19. července – Airbus Beluga XL, evropský transportní letoun sloužící výrobci letadel Airbus pro přepravu výrobních dílů
2. února – Při cvičném letu nedaleko jezera Carcès v departementu Var se srazily dva vrtulníky Aérospatiale Gazelle náležející letecké škole francouzského vojskového letectva (École de l'aviation légère de l'Armée de terre). Při srážce zahynulo celkem 5 osob.
6. února – Během vzletu z ranveje č. 1 Letiště Singapur-Changi před letovou ukázkou v rámci Singapore Air Show havaroval KAI T-50B Golden Eagle akrobatické skupiny Black Eagles Letectva Korejské republiky. Požár letounu byl brzy uhašen, a jeho pilotovi, který utrpěl lehká zranění, byla poskytnuta lékařská pomoc.
11. února – Antonov An-148-100B letu 703 Saratovských aerolinií se zřítil krátce po startu z Letiště Moskva-Domodědovo. Na jeho palubě se nacházelo 6 členů osádky a 65 cestujících, všichni zahynuli. Skončilo tak více než rok dlouhé období bez nehody komerčních letů s pasažéry.
18. února – Při letu Iran Aseman Airlines 3704 se zřítilo v Íránu letadlo ATR 72-500. Na palubě bylo 66 lidí, z toho 6 členů posádky, všichni zahynuli při nárazu do pohoří Zagros.
12. března – Bombardier Dash 8 Q400 letu 211 bangladéšských aerolinek US-Bangla Airlines havaroval během pokusu o přistání na letišti Tribhuvan v nepálském hlavním městě Káthmándú, přičemž zahynulo 51 ze 71 osob na palubě. Příčinou byla pravděpodobně chyba v komunikaci řídící věže s piloty, kteří se pokoušeli přistát 1 700 m před přistávací dráhou.
11. dubna – Při nehodě letounu Iljušin Il-76TD Alžírského letectva krátce po vzletu z letiště Búfarík v Alžírsku zahynulo 257 osob, včetně 10 členů posádky.
11. srpna – Během letové ukázky na leteckém dni se u Strunkovic nad Blanicí v okrese Prachatice zřítila replika letounu Beneš-Mráz Be-50 Beta-Minor (imatrikulace OK-EAA). Stroj byl zničen a jeho pilot zahynul.
