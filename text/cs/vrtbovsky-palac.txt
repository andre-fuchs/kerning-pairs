Vrtbovský palác je pražský palác v katastrálním území Malá Strana, v ulici Karmelitská 373/25. Relativně nenápadná stavba je známá především díky přilehlé zahradě. Je chráněn jako kulturní památka České republiky.
V základech je patrná gotická stavba, zřejmě předpolí újezdské brány. Palác vznikl spojením dvou starších renesančních domů. Jižní z nich byl původně dům pánů ze Sebuzína. V roce 1619 získal dům Kryštof Harant z Polžic a Bezdružic od dědiců místokancléře Kryštofa ze Sebuzína jako kompenzaci za nesplacený dluh. Po jeho popravě koupil konfiskát Sezima z Vrtby. Druhý dům vlastnil paumistr Ulrico Aostalli de Sala. Ke spojení obou domů došlo v roce 1631. Původní ulička k bývalým vinicím vedla dnešním průjezdem. V barokní době byl palác dvakrát rozšiřován. Poprvé během 2. poloviny 17. století, podruhé v roce 1720. Tehdy byla za vlastnictví Jana Josefa z Vrtby provedena přestavba a rovněž zřízena na místě bývalé vinice barokní zahrada. Přestavbu provedl Kryštof Dientzenhofer, patrně na základě projektu Františka Maxmiliana Kaňky. Sochařskou výzdobu dvora a zahrady v pískovci vytesal Matyáš Bernard Braun a jeho dílna. Postava atlanta, nesoucího zemskou sféru, byla vyměněna za kopii, originál se nachází v Lapidáriu Národního muzea. V roce 1800 proběhla velká klasicistní přestavba objektu, kdy architekt Josef Klement Zobel mimo jiné zbudoval monumentální čtyřramenné schodiště. V roce 1912 byla uliční část zvýšena o třetí patro s atikou.
VLČEK, Pavel. Umělecké památky Prahy. Malá Strana. Redakce Jaroslav Havel. 1. vyd. Svazek 3. Praha: Academia, 1999. 4 svazky (840 s.). ISBN 80-200-0771-7. Kapitola Malá Strana (III.), s. 471–475. 
HLAVSA, Václav; VANČURA, Jiří. Malá Strana – Menší Město pražské. Praha: Státní nakladatelství technické literatury, 1983. 311 s. S. 280. 
POCHE, Emanuel. Prahou krok za krokem ; Uměleckohistorický průvodce městem. Praha: Panorama, 1985. 469 s. S. 280. (česky)
