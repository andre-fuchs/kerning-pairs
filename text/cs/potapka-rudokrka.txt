Potápka rudokrká (Podiceps grisegena) je středně velká potápka rozšířená ve střední a východní Evropě, na Sibiři, Kavkazu, pobřeží Aralského moře a v severní části Japonska a Severní Ameriky v rozmezí od Aljašky po Labrador.
Hmotnost: 0,5-0,9 kgPotápka rudokrká je o něco větší než potápka černokrká. Má poměrně dlouhé a zavalité tělo a dlouhý silný zobák. Přes léto má tmavý hřbet, rezavočervené hrdlo, břicho a spodní stranu křídel bílou, stejně zbarvené líce a zbytek hlavy leskle černý. Severoamerický a severoasijský poddruh P. g. holboelii má navíc na rozdíl od toho evropského (P. g. grisegena) zobák z větší části žlutý, zatímco evropští jedinci jej mají černý a žlutý pouze u kořene. V zimním šatě je nenápadně šedobílá s občasnými tmavými odstíny. Pohlaví se od sebe zbarvením neliší.
Potápka rudokrká preferuje dostatečně porostlé stojaté vodní plochy. Je částečně tažná, část populace na zimu migruje do západní Evropy. V České republice pobývá od března až do listopadu jako letní host.
Její hlavní složku potravy tvoří menší ryby, ale významnou roli v jejím jídelníčku hraje i hmyz a korýši. Jejími přirozenými predátory jsou sokolové, větší druhy sov, při hnízdění norci, tchoři a orli, mláďatům hrozí největší nebezpečí ze strany havranů, vran, racků a štik.
Má velice složitý námluvní rituál, při kterém se vzájemně dvoří, plácají křídly, kroutí krky a potápí se. Hnízdí od května do června a 4 až 5 vajec klade do plovoucích hnízd z větví a vodních rostlin. Pokud pár přijde o první snůšku při sezení, obvykle zahnízdí znovu. Vejce se inkubují zhruba 28 dnů a mladé potápky se až do 17 dnů života vozí na rodičinných hřbetech. Od svých rodičů se vzdalují již v 9. až 10. týdnu života.
Potápka rudokrká patří ke druhům, ke kterým se vztahuje Dohoda o ochraně africko-euroasijských stěhovavých vodních ptáků (AEWA). V posledních letech počty volně žijících jedinců v Česku znatelně poklesly díky ztrátě přirozeného biomu a výraznému znečistění vod. V současné době jde dle vyhlášky 395/1992 Sb. o kriticky ohrožený druh.
 Galerie potápka rudokrká ve Wikimedia CommonsV tomto článku byly použity překlady textů z článků Red-necked Grebe na anglické Wikipedii a Perkoz rdzawoszyi na polské Wikipedii.
