Zvěstonín (německy Swiestonin) je malá vesnice, část obce Jistebnice v okrese Tábor. Nachází se asi 2,5 km na západ od Jistebnice. Prochází zde silnice II/123. Je zde evidováno 10 adres. V roce 2011 zde trvale žilo třináct obyvatel.Zvěstonín je také název katastrálního území o rozloze 3,05 km2. V katastrálním území Zvěstonín leží i Hodkov a Zbelítov.
Přímo ve vesnici se nachází kamenná zvonice. Nad prosklenou nikou s obrázkem Panny Marie je nápis: POCHVÁLEN BUĎ JEŽÍŠ KRISTUS a datace 1907.
U příjezdové komunikace do vesnice se nalézá drobný zdobný kříž. Na kamenném podstavci je prostor pro umístění podobenky. Na hranatém štítku je tento nápis: POCHVÁLEN BUĎ PÁN JEŽÍŠ KRISTUS
Ve vsi poblíž zvonice se nachází další kříž na vysokém kamenném dříku. Na jeho kulatém štítku je tento stejný nápis: POCHVÁLEN BUĎ PÁN JEŽÍŠ KRISTUS
U příjezdové komunikace k vesnici je další kříž na kamenném podstavci. Na hranatém štítku je nápis: CHVÁLA KRISTU
