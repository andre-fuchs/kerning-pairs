Pop punk (někdy také Kinder punk) je hudební žánr spojující prvky punk rocku a popu. Je pro něj typické spojovaní chytlavých melodií s punkově rychlým tempem a říznými kytarami. Spojení pop-punk lze někdy chápat i negativně – část punkové komunity tak označuje punk rockové skupiny, které jsou dle jejich názoru komerční.
Jeho kořeny lze sledovat až do 70.let k vůbec první punkové kapele Ramones. Britské kapely jako Buzzcocks, Undertones nebo The Boys svou hudbu ještě více zjemnily a lze je považovat za jedny z prvních opravdu pop-punkových skupin. Další vývoj stylu proběhl v USA, kde Descendents, The Vandals a především Bad Religion připravily cestu dnešnímu pop-punku.
V únoru 1994 vydali Green Day album Dookie, kterým spustili vlnu zájmu o pop-punk. Brzy po Dookie vyšlo album Smash od Offspring. Ačkoliv Green Day nebo Offspring přešli k major labelům, našly se i kapely (například Bad Religion, NOFX nebo Rancid), které lukrativní nabídky odmítly a zůstaly u nezávislých vydavatelství – například u Fat Wreck Chords nebo u Epitaphu.
V roce 1999 vyšlo album Enema of the State, které díky patnácti miliónům prodaných nosičů udělalo z Blink 182 jednu z nejznámějších pop-punkových skupin.
Poté se pop-punk dostal znovu na vrchol hitparád s albem American Idiot (2004) od Green Day.
