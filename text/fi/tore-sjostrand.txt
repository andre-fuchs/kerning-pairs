Lontoon olympialaisissa vuonna 1948 Sjöstrand voitti kultamitalin Ruotsin saavuttaessa estejuoksussa kolmoisvoiton. Sjöstrandin voittoaika oli 9.04,6. Samana vuonna Sjöstrand juoksi Suomi–Ruotsi-maaottelussa toisena maailmassa alle yhdeksän minuutin tuloksen ajallaan 8.59,8. Ensimmäisenä yhdeksän minuuttia oli alittanut vuonna 1944 hänen maanmiehensä Erik Elmsäter, jonka Sjöstrand jätti olympiafinaalissa hopealle.
