Vuoteen 2010 asti turnauksen paikkana oli Yyterin hiekkaranta, viimeisenä vuonna se järjestettiin Porin raviradalle rakennetuilla hiekkakentillä. Turnauksen loppuottelut pelattiin vuosina 2006 ja 2007 Porin kauppatorilla sekä vuonna 2008 Isomäen jäähallissa.
Yyteri BeachFutiksella oli beachfutiksen SM-turnauksen arvo vuosina 2006–2008. Vuonna 2011 turnauksen yhteydessä pelattiin Suomen beachfutismaajoukkueen ensimmäinen epävirallinen maaottelu, jossa Suomi kohtasi Viron. Turnauksen otteluita televisioitiin useina vuosina Urheilukanavalla ja Nelonen Sportilla.
Yyteri BeachFutis järjestettiin ensimmäisen kerran vuonna 2004 Yyteri Beach Cupin nimellä, jolloin joukkueita osallistui 12. Tapahtuma kasvatti suosiotaan muutamassa vuodessa niin, että joukkueita osallistui turnaukseen useita satoja ja pelaajia useita tuhansia. Samalla turnaus muuttui pelkästä beachfutisturnauksesta festivaaliksi iltajuhlineen ja esiintyjineen.
Vuonna 2009 Yyteri Beachfutis keräsi kävijöitä pelaajat ja muu yleisö mukaan lukien jo yli 40 000. Huippuvuonna 2010 kävijöitä oli neljän päivän aikana yli 70 000. Joukkueita osallistui lähes 900 ja pelaajia noin 18 000. Kävijämäärän kasvaessa lisääntyivät myös lieveilmiöt, kuten omaisuus- ja huumausainerikokset. Myös Yyterin ja Kaanaan kaupunginosien asukkaat alkoivat valittamaan häiriöistä.Yyteri on Natura 2000-aluetta, eikä tapahtuma enää vuonna 2011 saanut viranomaisilta lupaa, koska valtavien ihmismassojen katsottiin vaarantavan alueen luontoarvojen säilymisen.Kielteisen päätösen jälkeen vuoden 2011 beachfutisturnaus iltajuhlineen järjestettiin Porin raviradalla, jonne se keräsi noin 15 000 henkeä.
Suurista kävijämääristä huolimatta tapahtuman talous oli kuitenkin lehtitietojen mukaan epävakaalla pohjalla. Turnauksen internet-sivujen sulkeuduttua talvella 2012 arveltiin vuoden 2011 turnauksen jäävän viimeiseksi. Tapahtuman pääpromoottorin Patrick Suveksen menehdyttyä helmikuussa 2012 on turnauksen jatko epävarmaa.
