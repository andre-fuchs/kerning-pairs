Vanhalinnantie on Liikenneviraston määrittelemä museotie Varsinais-Suomen Liedossa ja Kaarinassa. Se on osa matkailutieksi ja valtakunnallisesti merkittäväksi rakennetuksi kulttuuriympäristöksi määriteltyä historiallista Hämeen Härkätietä. Tien kulku noudattelee Aurajoen itärantaa, ja tien varteen jää museona toimiva Liedon Vanhalinnan kartano linnavuorineen. Tie on kaavatie, ja jäätyään sivuun 1960-luvun alussa rakennetusta valtatiestä 10 se on säilynyt sorapäällysteisenä. Ennen nykyisen valtatien rakentamista se oli osa siihenastista valtatietä 10, joka pääosin noudatti Hämeen Härkätien kulkua Turun ja Rengon välillä. Osoitenimenä Vanhalinnantiellä on Liedossa Vanha Härkätie.
