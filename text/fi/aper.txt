(Lucius Flavius?) Aper (k. noin 284?) oli roomalainen kenraali ja kolmen keisarin, Caruksen, Carinuksen, ja Numerianuksen pretoriaaniprefekti.
Aper oli luultavasti sama Lucius Flavius Aper -niminen henkilö, joka toimi keisari Gallienuksen aikana Legio V Macedonicasta ja Legio XIII Geminasta irrotetun legioonalaisyksikön komentajana (praepositus). Myöhemmin sama henkilö oli myös Pannonia Inferiorin maaherra (praeses).Aper kohosi keisari Caruksen aikana pretoriaaniprefektiksi (praefectus praetorio). Caruksen nuorempi poika Numerianus otti Aperin tyttären vaimokseen, jolloin Aperista tuli Numerianuksen appiukko. Vuonna 283 Carus lähti sotaretkelle Persiaa vastaan ja otti Numerianuksen sekä Aperin mukaansa. Sotaretki oli menestyksekäs ja Persian pääkaupunki Ktesifon vallattiin kesään mennessä. Yllättäen Carus kuitenkin kuoli heinä- elokuussa 283. Aper saattoi olla keisarin kuoleman takana, mutta asiasta ei ole varmuutta. Pian hän julisti Numerianuksen keisariksi, jolloin tämä hallitsi yhdessä veljensä Carinuksen kanssa. Tämän jälkeen Numerianus päätti johdattaa armeijansa takaisin Eurooppaan.Vähässä-Aasiassa Numerianus kuitenkin sairastui ja Aper levitti sanaa, että keisari kärsi silmätulehduksesta, ja hän joutui matkustamaan suljetussa kantotuolissa suojassa pölyltä ja auringolta. Pitkän matkan kuluttua Numerianuksen sotilaat haistivat oudon mädäntyneen hajun ja kurkistivat verhon raoista kantotuoliin ja huomasivat keisarin kuolleen. Numerianus oli ilmeisesti maannut kuolleena jo useita päiviä. Ei ole varmaa murhasiko Aper Numerianuksen, mutta todennäköisesti keisari kuoli johonkin sairauteen. Aper joutui kuitenkin syytetyksi, ja pian eräs upseeri nimeltään Diokles surmasi Aperin ja julistautui keisariksi.
A. H. M. Jones et al.: The Prosopography of the Later Roman Empire. Vol. 1, A. D. 260-395.    Cambridge University Press, 1971. ISBN 0521072336.    (englanniksi)
Pat Southern: The Roman Empire from Severus to Constantine.    Routledge, 2001. ISBN 0-415-23943-5.    (englanniksi)
Laurence Lee Howe: The Pretorian Prefect from Commodus to Diocletian (A.D. 180-305).    University of Chicago Press, 1942.     (englanniksi)
