Aóos (kreik. Αώος) eli Vjosë (alb. Vjosë, myös Vjosa) on joki, joka virtaa Epeiroksessa Luoteis-Kreikassa sekä Albaniassa. Sen kokonaispituus on noin 260 kilometriä ja pituus Kreikan puolella noin 80 kilometriä. Joki saa alkunsa Kreikan puolelta Lýgkos- eli Avgó-vuorelta pohjoisessa Píndos-vuoristossa ja se laskee Adrianmereen Albaniassa.
Kreikan puolella Aóos virtaa Ioánninan alueyksikön alueella. Sen alue kuuluu suojeltuun Víkoksen–Aóoksen kansallismetsään, joka on osa Pohjoisen Píndoksen kansallispuistoa. Joki ylittää Kreikan ja Albanian rajan lähellä Çarshovëa ja ohittaa kaupungit tai kylät Përmet, Këlcyrë, Tepelenë, Memaliaj, Selenicë ja Novoselë. Se laskee mereen Vlorën luoteispuolella.Joen valuma-alue on yhteensä noin 6 519 neliökilometriä, mistä noin 4 365 neliökilometriä on Albanian puolella ja 2 154 neliökilometriä Kreikan puolella, ja sen virtaus on vuodenajasta riippuen 8–130 kuutiometriä sekunnissa. Joessa sijaitsee patoamalla muodostettu Aóoksen tekojärvi. Aóoksen sivujokia ovat Drino, Shushicë, Sarantáporos ja Voïdomátis.
