Antoni Piechniczek (s. 3. toukokuuta 1942) on puolalainen poliitikko, jalkapallovalmentaja ja entinen puolustaja. Vuodesta 2007 lähtien hän on istunut Puolan parlamentin ylähuoneessa.
Piechniczek pelasi urallaan puolustajana. Hän aloitti uransa Zryc Chorzówin juniorijoukkueessa, josta siirtyi 1960 Naprzód Lipinyn kautta Legia Varsovaan. Hän oli voittamassa seuran paidassa Puolan cupin mestaruutta 1964 ja seuraavana vuonna hän pelasi joukkueen kanssa Cup-voittajien Cupin puolivälierissä. Hän siirtyi Ruch Chorzówiin 1965 ja edusti seuraa vuosikymmenen loppuun saakka. Ruchissa hän juhli Puolan mestaruutta 1968. Viimeiseksi seuraksi Piechniczekin uralla jäi ranskalainen LB Châteauroux, jota hän edusti kaudella 1972/73.
Piechniczek opiskeli pelaajauransa ohella Varsovan yliopistossa liikunnanopettajaksi valmistuen vuonna 1965. Pelaajauransa jälkeen hän aloitti uran valmentajana BKS Bielskossa. Hän toimi 1970-luvun lopulla pitkään Odra Opolen päävalmentajana, kunnes palasi 1980 Ruch Chorzówiin. 
Puolan maajoukkuevalmentaja Ryszard Kuleszan saatua yllättäen potkut joulukuussa 1981 nousi Piechniczek uudeksi maajoukkuevalmentajaksi. Hän johdatti joukkueensa MM-kisoihin 1982, joissa Puola eteni komeasti pronssiotteluun. Kisojen päätteeksi Piechniczekin ja pelaajien kaulaan ripustettiin mitalit, kun Ranska kaatui 3–2.  Vaikka Puola jäikin rannalle EM-kisoista 1984, sai Piechniczek jatkaa tehtävissään. Hän luotsasi Puolan toistamiseen MM-kisoihin, mutta Meksikosta tuomisina oli vain paikka kuudentoista parhaan joukossa.
Kisojen jälkeen Piechniczek siirtyi KS Górnik Zabrzen päävalmentajaksi ja luotsasi joukkueen Puolan mestariksi 1987. Tämän pestinsä jälkeen hän toimi Tunisian ja Arabiemiirikuntien maajoukkueiden päävalmentajana. Hän palasi Puolan maajoukkueeseen 1996, mutta jätti tehtävänsä maan jäätyä rannalle MM-kisoista 1998. Vuonna 1997 hän toimi vielä qatarilaisen Al-Rayyanin päävalmentajana.
Piechniczek on 2000-luvulla ollut aktiivisesti mukana Puolan politiikassa. Hänet valittiin vuonna 2002 Sleesian alueparlamenttiin ja hän toimi myös varapuheenjohtajana. Vuonna 2007 hän nousi Puolan parlamentin ylähuoneeseen.
