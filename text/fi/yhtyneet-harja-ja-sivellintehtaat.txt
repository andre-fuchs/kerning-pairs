Oy Yhtyneet Harja- ja Sivellintehtaat oli Turussa vuoteen 1971 saakka toiminut harjoja ja siveltimiä valmistanut yritys, joka oli 1900-luvun alussa Pohjoismaiden suurin alallaan. Se toimi 90 vuotta Turun Länsirannan kaupunginosassa Kalastajankadun ja nykyisin matkustajasatamaan johtavan rautatien välissä. Vuodesta 1978 saakka tehtaan tiloissa on toiminut Turun museokeskus.Yhtyneet Harja- ja Sivellintehtaat muodostui vuonna 1924 Johan Algot Hartmanin ja monella teollisuusalalla toimineen Edvard Åströmin harjanvalmistusyritysten fuusiossa. Hartman oli perustanut Harjateollisuus Oy:n vuonna 1918 Raunistulan Konsantie 12:n kellarikerrokseen. Vuonna 1924 hän osti yhtiökumppaninsa Einar Mattssonin kanssa vuonna 1881 perustetun Ab Åströms Fabriker Oy:n omistaman harja- ja sivellintehtaan Turun Kalastajankadulta, ja uuden yrityksen nimeksi tuli Yhtyneet Harja- ja Sivellintehtaat.Tehtaan puurakennusten tuhouduttua talvisodan pommituksissa Kalastajankadulle rakennettiin tiilestä uudet kolmikerroksiset tehdastilat vuosina 1940–1942. Tehtaan muodostivat puutyöosasto, harja- ja sivellinosasto, hiussivellinosasto ja harjasitomo. Tuotteiden runkoaineina käytettiin haapaa, koivua ja mäntyä, harjaskuituina sianharjaksia, hevosen häntäjouhia, lehmän häntäkarvoja, oravanhäntiä ja erilaisia koti- ja ulkomaisia kasviskuituja.Harja- ja sivellintehtaan toiminta päättyi kokonaan vuonna 1971. Se työllisti 1960-luvun lopulla noin sata henkilöä. Tuotannon loputtua tiloja käytettiin Höyrylaivaosakeyhtiö Boren varastona. Vuodesta 1978 alkaen tiloissa on toiminut Turun maakuntamuseo. 2010-luvun lopulta alkaen tehdasrakennusten naapurustoon rakennetaan Linnanfältin puukerrostaloalue.Yhtiön toimitusjohtajana ja hallituksen puheenjohtajana noin 30 vuoden ajan toimi Einar Mattsson (1892–1953). Yhtiön viimeisenä toimitusjohtajana toimi vuodesta 1953 Ralf Einar Mattsson. Hallituksen puheenjohtajana 1960-luvun lopulla toimi Bertil Holmström.
