Áptera (kreik. Άπτερα), aiemmin Megála Choráfia (Μεγάλα Χωράφια), on Kreikan kylä, joka sijaitsee Kreetan saarella. Se kuuluu hallinnollisesti Chanián kuntaan, Chanián alueyksikköön ja Kreetan alueeseen. Aiemmin kylä kuului Soúdan kuntaan ja vuodesta 2011 lähtien Chanián kunnan Soúdan kunnallisyksikköön. Kylän väkiluku on 403 (vuonna 2011).Ápteran kylä sijaitsee lähellä Kreetan pohjoisrannikkoa ja Soúdanlahden rantaa noin 12 kilometriä Chanián kaupungista ja noin 6 kilometriä Soúdan kaupungista itäkaakkoon. Kylä on ottanut nykyisen nimensä antiikin ajan Apteran kaupungista, jonka arkeologinen alue sijaitsee kukkulalla aivan kylän itäpuolella. Vuoteen 2008 saakka kylän nimi oli Megála Choráfia (”Suuret pellot”). Apteran arkeologisen alueen lisäksi kylän lähellä sijaitsee muun muassa Itzedínin linnoitus.
Áptera muodostaa myös laajemman kyläyhdyskunnan (Τοπική Κοινότητα Απτέρων, Topikí Koinótita Aptéron), johon kuuluu varsinaisen Ápteran kylän lisäksi Kalámin kylä. Koko yhdyskunnan väkiluku on 479.
