Jokimaisema on taiteilija Yrjö Ollilan öljyvärimaalaus kankaalle vuodelta 1921. Tämä 24×31 cm- kokoinen työ on liimattu pahville ja se kuuluu Ateneumin taidemuseon Ester ja Jalo Sihtolan lahjoituskokoelmaan.
Ollila maalasi Jokimaisema-maalauksen Ranskassa, jossa hän perheineen asui vuosina 1920-1927. Ollila kuului Suomessa Septem-ryhmään ja maalauksessa näkyy septemiläisille ominainen väridekoraatio. Hän on kuitenkin jo siirtynyt osittain rakenteellisempaan ilmaisuun, johon Paul Cézannen taide oli häntä viitoittanut. Aiemmin 1910-luvulta lähtien hänen töitään oli leimannut tarkoitus kuvata tunnevaikutusta eikä ulkomuotoa.
