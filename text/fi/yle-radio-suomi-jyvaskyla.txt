Yle Radio Suomi Jyväskylä (aiemmin Radio Keski-Suomi  ja vuosina 1986-1988 Ylen Ysiysi) on yksi Yle Radio Suomen maakuntaradioista. Sen kuuluvuusalueena on Keski-Suomi toimituksen sijaitessa Jyväskylässä. 
Ylen alueellinen toiminta Keski-Suomessa alkoi jo kaksi vuotta ennen kanavan syntyä, radion Yleisohjelman paikallisia ohjelmia varten perustetun Ylen Ysiysin muodossa. Nimi viittasi Yleisohjelman silloiseen Jyväskylän taajuuteen 99,0 MHz, joka Radio Keski-Suomen aloittaessa siirtyi nykyiselle taajuudelle 99,3 MHz. Maakuntaradion ensimmäinen lähetys kuultiin 29. heinäkuuta 1988 klo 16.10 ja se oli suora ohjelma uimahalli Aalto-Alvarista, Jyväskylän suurmessujen avajaisista.
Radioaseman kuuluvuusalue käsittää Keski-Suomen maakunnan ja osia ympäröivistä maakunnista. Yle Radio Suomi Jyväskylä kuuluu Jyväskylän seudulla ja eteläisessä Keski-Suomessa taajuudella 99,3 MHz ja pohjoisessa Keski-Suomessa Pihtiputaan lähettimen kautta taajuudella 97,0 MHz. Yle Radio Suomi Jyväskylän päällikkönä toimii Aki Karjalainen. Karjalainen aloitti toimituksen pällikkönä marraskuun 2017 alussa. 
Yle Radio Suomi Jyväskylä on vuosituhannen alusta alkaen tuottanut myös Yle TV2:ssa näkyvät Keski-Suomen uutiset sekä vuodesta 2012 alkaen sosiaalisen median tapahtumiin keskittyvän Yle Uutiset Suora linjan arkisin kello 19. Internetissä kanavalla on oma uutisportaali. Radio Keski-Suomen lähetykset alkoivat kuulua Yle Areenassa syyskuussa 2008, jossa niitä voi kuunnella ympäri maailman. Marraskuussa 2008 Radio Keski-Suomi muutti aiemmasta toimipaikastaan Jyväskylän Tourulasta Jyväskylän Kauppakeskus Tawastiin (Tawastinkulma).
