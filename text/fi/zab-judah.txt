Zabdiel (Zab) Judah (s. 27. lokakuuta 1977 Brooklyn) on yhdysvaltalainen ammattilaisnyrkkeilijä. Hän on entinen ammattilaisten IBF- ja WBO liittojen ylemmän kevytsarjan maailmanmestari ja välisarjan maailmanmestari.
Judah aloitti nyrkkeilyn harrastamisen 6-vuotiaana. Hänen isänsä ja valmentajansa Yoel Judah on kuusinkertainen potkunyrkkeilyn maailmanmestari. Amatööriurallaan Judah saavutti kaikkiaan 110 voittoa ja kärsi viisi tappiota. Hän voitti urallaan kaksi Yhdysvaltain mestaruutta, kolmesti New Yorkin osavaltion Golden Gloves -mestaruuden ja vuoden 1996 Police Athletic Leaguen mestaruuden. Judah ei päässyt edustamaan maataan 1996 Atlantan olympialaisiin hävittyään Yhdysvaltain karsintaturnauksen loppuottelussa David Diazille, jonka hän oli aiemmin samana vuonna voittanut PAL:n mestaruuskilpailuissa.
Olympiapaikan mentyä sivu suun tuolloin 18 vuoden ikäinen Judah päätti ryhtyä ammattilaiseksi. Ammattilaisdebyytissään 20. syyskuuta 1996 Judah voitti Michael Johnsonin toisen erän teknisellä tyrmäyksellä. Myös hänen viisi seuraavaa otteluaan päättyivät voittoihin ennen täyttä aikaa, kolme ensimmäisessä erässä.
Tammikuussa 1999 Judah sai nimiinsä IBF-liiton ylemmän kevytsarjan väliaikaismestaruuden tyrmättyään vastustajansa Wilfredo Negronin neljännessä erässä. Seuraavan vuoden helmikuussa hän kohtasi eteläafrikkalaisen Jan Bergmanin ottelussa Terron Millettin jäljiltä avoimena olleesta IBF:n ylemmän kevytsarjan mestaruudesta. Heti avauserässä hän käytti Bergmania kahdesti kanveesissa. Seuraavassa erässä Judah kuitenkin kävi itse kanveesissa, mutta lopulta ottelu sai päätöksensä neljännessä erässä Judahin tyrmättyä vastustajansa. Puolustettuaan mestaruuttaan Junior Witteriä, Millettiä, Hector Quirozia, Reggie Greeniä ja Allan Vesteriä vastaan Judah kohtasi 3. marraskuuta 2001 australialaisen Kostya Tszyun ottelussa, jossa panoksena oli IBF-vyön lisäksi WBA- ja WBC-liittojen mestaruus. Judah vei nimiinsä avauserän, mutta toisessa erässä hallinta siirtyi Tszyulle, ja kun erää oli jäljellä kymmenen sekuntia upotti Tszyu oikean käden suoransa suoraan Judahin leukaan. Judah ei enää kyennyt pysymään pystyssä ja tuomari keskeytti ottelun Tszyun voitoksi teknisellä tyrmäyksellä.
Judah pääsi kuitenkin iskemään uudelleen MM-tittelistä jo seuraavan vuoden heinäkuussa. Vastassa oli DeMarcus Corley ja panoksena WBO-liiton ylemmän kevytsarjan maailmanmestaruusvyö. Las Vegasin Orleans Hotel & Casinolla käyty ottelu kesti täydet 12 erää ja voitto tuomittiin lopulta Judahille tuomareitten hajaäänipäätöksellä. Ensimmäisen kerran hän puolusti mestaruuttaan joulukuussa ensimmäisen erän tyrmäyksellä Jaime Rangelista.
Rangel-tyrmäyksen jälkeen Judah siirtyi painoluokkaa ylemmäs välisarjaan, missä hän ensimmäisessä ottelussaan pääsi iskemään WBC-, WBA- ja IBF-liittojen maailmanmestaruudesta Cory Spinksiä vastaan. 12. huhtikuuta 2004 Las Vegasin Mandalay Bay Resort & Casinolla käydystä ottelusta muodostui hyvin tasainen ja ottelijat vuoron perään hallitsivat kamppailua, mutta lopulta viimeisen erän päätteeksi Spinks julistettiin voittajaksi kaikin tuomariäänin. Tappiostaan huolimatta ensi kertaa välisarjassa otellut Judah oli vakuuttanut asiantuntijat kyvyistään. Voitettuaan Rafael Pinedan WBO:n intercontinental-titteliottelussa ja puolustettuaan vyötään ensimmäisen erän tyrmäyksellä Wayne Martellia vastaan, sai Judah revanssin Spinksistä. Uusintakohtaaminen käytiin 5. helmikuuta 2004 New Yorkin Madison Square Gardenilla. Alussa Spinks hallitsi ottelua napakoilla iskuillaan ja ketterällä liikkumisellaan, mutta Judah kykeni puolustautumaan hyvin. Ottelun edettyä yli puolen välin Judah sai pari kunnon iskua perille, mutta Spinks pysyi pystyssä. Yhdeksännessä erässä Judah löi onnistuneen oikean käden koukun kohti Spinksiä, mikä sai tämän hoipertelemaan. Judah ei viitsinyt enempää lyödä vastustajaansa ja laski kätensä sivuille, ja pian tuomari ymmärsi keskeyttää ottelun ja julistaa Judahin voittajaksi teknisellä tyrmäyksellä. Judah puolusti kolmoismestaruuttaan toukokuussa IBF:n pakollista ykköshaastajaa Cosme Riveraa vastaan lyötyään tämän jo avauserässä kanveesiin kahdesti, ja vielä kerran kolmannessa erässä, minkä jälkeen tuomari keskeytti kamppailun Judahin voitoksi.
Seuraavaksi Judah kohtasi tammikuussa 2006 WBC-liiton ykköshaastajan Carlos Baldomirin. Madison Square Gardenissa käydyssä ottelussa Judah otteli ensi kertaa maailmanmestarina kotikaupungissaan. Panoksena olivat WBC:n ja WBA:n tittelit. Baldomir osoittautui hankalammaksi vastustajaksi. Judah johti ottelua pisteillä vielä kuudennessa erässä, mutta Baldomir jatkoi sisukasta taisteluaan ja seitsemännessä erässä sai kunnon iskun perille ja vei erävoiton nimiinsä. Judah menetti terävyytensä ja loppuerien pisteiden ansiosta Baldomir lopulta voitti ottelun kaikin tuomariäänin. 
Huhtikuussa Judah menetti myös IBF-vyönsä, kun vastaan asettui voiton kaikin tuomariäänin vienyt Floyd Mayweather Jr. Judah hallitsi ottelua alussa ja Mayweather kävi kanveesissa toisessa erässä, mutta tuomari katsoi tilanteen olleen liukastuminen. Judah turhautui ottelun edetessä Mayweatherin ottaessa hallintaa nimiinsä, ja kymmenennen erän ollessa lopuillaan väsynyt Judah tempaisi Mayweatheria vyön alle ja heti perään takaraivoon, minkä seurauksena Mayweatherin setä ja valmentaja Roger Mayweather nousi hermostuneena kehään ja yritti kuristaa Judahia. Saman tien Judahin isä ja valmentaja Yoel kapusi myös kehään ja mellakka oli valmis. Judah tuomittiin sittemmin 250 000 dollarin sakkoihin ja menettämään lisenssinsä vuoden ajaksi. 
Saatuaan lisenssinsä takaisin Judah pääsi kesäkuussa 2007 iskemään Miguel Cottoa vastaan WBA:n maailmanmestaruudesta, mutta kärsi tappion 11. erässä teknisellä tyrmäyksellä. Ottelun alkuerissä Cotto oli vaikeuksissa ja löi Judahia kahdesti vyön alle, mutta ajan mittaan totuttautui tämän vasemman käden tyyliin ja sai ottelun hallinnan itselleen. Judah kärsi haavasta silmäkulmassaan ja lopulta 11. erän alussa Cotto viimeisteli voittonsa nopealla oikea-vasen-lyöntiyhdistelmällä, minkä johdosta tuomari keskeytti ottelun ja julisti Cotton voittajaksi teknisellä tyrmäyksellä. Syyskuussa Judah saavutti pistevoiton Edwin Vazquezista ja marraskuussa voitti tuntemattoman IBC-liiton mestaruuden nimiinsä ottelussa Ryan Davisia vastaan. Vuoden 2008 elokuussa Judah pääsi vielä iskemään avoimena olleesta IBF-liiton maailmanmestaruudesta Joshua Clotteya vastaan. Ottelu jouduttiin keskeyttämään yhdeksännessä erässä Judahin loukattua silmäänsä ja Clottey julistettiin voittajaksi pistekorttien perusteella.
